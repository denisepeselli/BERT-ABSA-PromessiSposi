Ed in oggi si hanno i così detti romanzi istorici. Ma questi sono una sì fatta contraffazione dell’istoria che non possono venir lodati di giusta e sincera lode. Quel mescere il reale all’immaginario, quel confondere il vero al falso, e il naturale al fittizio non può dare che una mostruosa opera e quasi ibrida e bastarda. Coloro i quali questo nostro tempo chiameranno antico, saranno incerti e perplessi a giudicare quale sia il vero e quale il falso, ogniqualvolta il trovino in sì fatta guisa giunto insieme.

E l’abuso è tale che si disformano i fatti più noti, si svisano i caratteri e si fa cangiar volto all’istoria. Ove però la finzione sia ben innestata sul fatto istorico, e che quella non sia che un colore o mezzo per isvolgere e mostrare lo stato reale delle cose, serbando in ogni luogo le leggi della convenienza e del verisimile, ne potrà risultare un utilissimo lavoro. E tale è il cel. romanzo del Manzoni. Quivi si apre una grande e maravigliosa scena. I costumi del secolo decimo settimo nel Milanese sotto la dominazione spagnola sono ombreggiati da mano maestra. Il fatto dei promessi sposi, due giovani del volgo, non serve che di occasione per descrivere lo stato politico e morale di quel tempo, e ad un’ora alcuni caratteri che sì verificano in tutti i tempi. E pure tutti gli episodi per grandi e solenni che sieno, tutti quanti hanno una diretta relazione con quelli i quali perciò tengono costantemente il filo di tutta l’azione. L'anarchia delle leggi, l’ignavia de’ magistrati, gli errori del volgo, la prepotenza de’ signorotti, l’audacia de’ loro bravi, la bonarietà dei volgari, l’ingiustizia dei patrizi nel costringere i loro figli ad abbracciare uno stato a cui non erano chiamati, a solo fine

serbare intatto lo orgoglioso ed insano splendore degli avi nella sola fortuna, formano il quadro di questo grandioso ed istruttivo romanzo. I caratteri vi sono bellissimi. La baldanza feudale di un don Rodrigo, la feroce e indomita possa dell’Innominato, la ferma e generosa e caldissima anima di un padre Cristoforo, la stupida bonarietà di un don Abbondio che fa prima e principal cagione di tutti i mali che gravitarono sulla buona famiglia di Lucia e su Renzo, sono ritratti con maestrevole pennello. Le descrizioni che incontra di fare non le dirò belle, ma sì maravigliose. Che dire della pittura di quel rivolgimento durante la carestia? E che di quella pittoresca descrizione della pestilenza e del lazzaretto e delle altre cose che seguitarono quel pestilenzioso tempo? Ben si vede la singolare eccellenza del suo autore nel colorire e tratteggiare fatti, costumi, avvenimenti e nel saperli aggruppare sì fattamente insieme infra di loro, e tutti poi rapportarli al fatto principale degli infelici promessi sposi. E tanto è grande e bene condotta l'azione, sì bene legati tutti i fatti e tutti di sì alta importanza che non ne hai lette appena le prime facce che ti è forza andare innanzi, e quanto più vai innanzi e più l’interesse cresce, e più ti caccia il desio di vederne la fine e la catastrofe. Nessun altro romanzo venuto dopo ha potuto appena toccare a un terzo della gloria durevole del romanzo di Alessandro Manzoni. Lo stile poi sì è quanto si richiede, convenevole al soggetto. Egli è vivo, animato, franco e pieno di forza. Solo si fa desiderare più purgata la lingua. Ma oltreché finge l’autore averlo ridotto da una cronaca di quei tempi corrotti, egli non ha poi volto l’ingegno che alla chiarezza e all’evidenza, schifando ogni artificiosità e leziosaggine. Ed in ciò è ottimamente riescito; conciosiaché nullo siavi che in quanto a intelligenza abbia mai dato luogo a lagnanza. Ed in ciò egli ha conseguito il principale scopo di ogni scrittura, quello di rendersi intelligibile e chiarissimo a tutti.
Così il Manzoni ha dato alla nostra letteratura una novella romanza di un genere non pur nuovo, ma sì atto a piacere perciocché ha in sé tutte quelle parti e qualità che il debbono rendere aggradevole ed istruttivo. E l'istruzione istà ne' fatti istorici o veri od immaginati in quanto al genere, in sul verisimile, i quali sono di necessità direttamente o indirettamente, positivamente o negativamente istruttivi.

E il candor dell'istoria v'è menomamente alterato, perciocché intatta sì rimane la narrazione istorica non trattandosi che di fatti veri se generali ed importanti, e falsi ed immaginari se particolari o piccioli; ma ricavati essi dall'universale usanza di quel secolo, e perciò tali che hanno faccia di veri, perché al tutto e pienamente verisimili. Ed i fatti istorici formano episodi che bellamente si collegano coll'azione principale, e a fare vengono bellissimo e naturalissimo intreccio con quella.

La nostra letteratura non avea di questa sorta romanzi, ed ora un tale ne ha che può arditamente pregiarsene. Ricca ella era soltanto di novelle che appresso il Decamerone a migliaia vennero ad inondare l'Italia. Ma una novella estesa con episodi e con caratteri, con moralità e filosofia, e nella quale si sviluppi un'azione notabile sostenuta da un protagonista, ed ove si tenga una condotta ben ordinata, un intreccio sanamente condotto ed una catastrofe in ogni sua parte convenientissima non si avea, per certo. Lode dunque e grazie all'illustre Manzoni che ne ha di una tale scrittura fatto dono all'Italia, la quale di sì fatti componimenti si potea dire quasi spoglia del tutto. E l'impressione che lascia nell'animo di ciascuno è alta e durevole, impressione di piacere e di ammirazione mista ad un certo qual senso di dolore e di affanno. E tanto più che assai dei costumi e delle usanze ivi tratteggiate si sono protratte insino ai nostri dì, e molti ancora ne serbano viva e fresca memoria. Nè poco si dee valutare il paragone che altri in leggendolo fa naturalmente dei tempi in cui succede l’azione coi nostri presenti. In quelli impotenza o nullità di leggi, amministrazione della giustizia sol contra il debole, oppressione dei vassalli, prepotenza dei feudali, avvilimento ed ignoranza del popolo, poca sicurezza personale, impunità nei delitti, miseria in ogni cosa. Quale contrasto fra quei tempi e i nostri! Ora leggi, costumi, sicurezza, commercio, arti e massima civiltà. Quando si legge il Manzoni pare a noi di ritrovarci sicurissimi in porto, e a tutto nostro agio, laddove quella generazione di uomini che si vivea in quell’infelice seicento in qual mare fortunoso non versava mai? Chi toglierà ad imitare il Manzoni non potrà mai sollevarsi a cosa di pregio. Manzoni è nel suo fatto al tutto inimitabile. Così avvenuto è agli imitatori servili di Boccaccio, di Petrarca, di Alfieri, di Metastasio e di altri grandi. Si potranno sì fare dei romanzi, ma d’uopo si è calcare un’altra via. Bisogna innanzi tutto studiare più di quello non si fa la lingua, e più studiare il cuore umano ed essere nutrito l’ingegno della più solida e maschia filosofia, ed oltratutto avere gusto squisitissimo, giudizio sicuro ed immaginazione immensa. Il comporre un perfetto romanzo è cosa quasi niente manco agevole del comporre un perfetto poema. E se il poema altro non è che un romanzo in versi, il romanzo perciò fia un poema in orazione sciolta. E se il poema si raccomanda non solo per la scelta del soggetto e per l’invenzione, pei caratteri degli eroi e delle eroine, per la pittura dei costumi, per la verità delle narrazioni e per l’unità dell’orditura e del concetto, ma anche grandemente per la magnificenza, armonia e bellezza dei versi, il romanzo altresì viene a raccomandare per tutte queste qualità e per lo stile non meno, vivo, animato, conveniente al soggetto e in tutte sue parti bello e laudevole.