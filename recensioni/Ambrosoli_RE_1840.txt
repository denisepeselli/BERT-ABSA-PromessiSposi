Benchè questa nuova edizione sia, come usano dire, illustrata da circa 450 disegni, crediamo ch’essa debba i suoi molti compratori principalmente all’eccellenza del libro ed alla stima in cui è tenuto l’autore. Da quando egli pubblicò primamente i Promessi Sposi, è stato sempre universale e vivissimo il desiderio di leggere la storia della Colonna infame, di cui in quel libro era fatta menzione; dacché poi cominciò a divulgarsi ch’egli intendeva rivedere anche il romanzo, e vi faceva non poche mutazioni di parole e di frasi, cominciò subito ad essere tanto desiderata questa ristampa, che nessun ornamento può arrogarsi di averne aiutato lo spaccio. Non vogliamo con ciò mettere in dubbio né la bontà dei disegni e delle incisioni, né la bellezza della nuova edizione come opera d’arte; ma è giusto lasciare ai futuri questa vera testimonianza di quanto sia stimato dai suoi contemporanei Alessandro Manzoni.

Degli uomini illustri accade spesso che molti pretendano di sapere le più segrete intenzioni. Noi non vogliamo raccogliere né ripetere come certa nessuna delle cose asserite da molti in questi ultimi tempi rispetto al fine ed al modo di quelle mutazioni che l’autore è venuto facendo al suo libro; delle quali molti promettono, e tutti certamente desiderano, ch’egli medesimo voglia parlare in un Discorso intorno alla lingua. Frattanto, dovendo annunziare questa nuova edizione, crediamo che le mutazioni si possano distinguere in tre classi: perocché alcune sono da riguardarsi come correzioni, per togliere qualche abbaglio nella proprietà de’ vocaboli; altre non furono necessarie, ma servono a rendere o più evidente il concetto o più viva l’espressione; le rimanenti sono di tal natura che, fondandosi unicamente sul gusto e massime sul suono, potranno agli uni piacere, agli altri no, ma sarebbe difficilissimo ridurle ad un principio di raziocinio.

Dicono che generalmente predomini la dottrina di attenersi in tutto alla lingua parlata in Firenze; e questo principio, che alcuni asseriscono di sapere dalla bocca medesima dell’autore, dovrebb’essere poi l’argomento del Discorso poc’anzi accennato. Noi dubitiamo innanzi tutto se le mutazioni confermino quest’asserzione; poi confessiamo di non comprendere né la ragionevolezza di quel principio, né come, adottandolo, potrebbe seguirlo un uomo lombardo che scrive in Milano col sussidio dei libri, o forse di alcun fiorentino che non rappresenta per certo tutto il popolo di Firenze. Ma sarebbe intempestivo l’entrare in questa materia, quando s’aspetta che l’autore ne ragioni distesamente egli stesso. Abbiamo sentiti alcuni studiosissimi della lingua, ed anche qualche Toscano, disputare sulla proprietà di certi vocaboli introdotti in questa nuova edizione, mettendo in dubbio se siano veramente usati in Firenze. Noi prenderemmo la cosa da un altro lato; considerando invece se le parole e le frasi ora sostituite siano meglio intese delle altre in Italia. E quando in Firenze si usasse un vocabolo non inteso nelle altre province, e la voce in queste usata fosse di tal natura da poter essere intesa anche dai Fiorentini, daremmo volontieri la preferenza a quest’ultima: e in generale vorremmo che lo scrittore eleggesse i vocaboli e i modi che hanno maggior fondamento nelle ragioni universali della lingua, considerando l’origine e l’analogia, la possibilità di essere inteso dal maggior numero degli uomini italiani, e quella altresì di sollevare un vocabolo ad essere parte di una lingua comune. Ma di questa, come abbiamo già detto, sarebbe intempestivo parlare al presente; e intanto, se è pur necessario avere un qualche riscontro d’autorità fiorentina, leveremo un saggio del romanzo e vi faremo alcune osservazioni, fondandoci massimamente sul Dizionario dei sinonimi del signor Tommaseo, secondo l’ultima edizione fatta recentemente in Firenze col concorso di molti Fiorentini viventi ed illustri. Il saggio sia quel bellissimo racconto del noce nel terzo capitolo. Alcuni forse diranno soverchi questi confronti; ma noi confessiamo di non aver trovata altra via per dare, a chi non avesse ancor letta la nuova edizione dei Promessi Sposi, una giusta idea della lunga e fruttuosa fatica che l’illustre autore vi ha consacrata. Abbiamo creduto altresì che non sarebbe senza qualche utilità questo saggio di un esame, quanto per noi si poteva, accurato; stimando che un giovine il quale vedesse le differenze delle due edizioni e cercasse di trovare le cagioni de’ mutamenti, dovrebbe all’ultimo accorgersi di avere speso molto utilmente il suo tempo. Soprattutto poi ci parve ragionevole comunicare ai nostri lettori almeno una parte di quel processo che a noi fu necessario per apprezzare debitamente questa minuta fatica a cui non isdegnò di inchinarsi un uomo di tanto ingegno. Perocché fermandosi, come alcuni fanno, o sul tabernacolo sostituito a cappelletta, o sulla bussola o sul coretto, ecc., non sarebbe possibile risalire a quella dottrina da cui muovono queste mutazioni; le quali poi se non avessero per fondamento una dottrina costante, né l’autore forse avrebbe pensato a produrle con una nuova edizione del suo romanzo, né meriterebbero di essere molto raccomandate a quanti desiderano di farsi buoni scrittori. Ora poi se qualcuno ci domandasse: “Qual è dunque cotesta dottrina?”, noi crederemmo presuntuoso il rispondere congetturando, mentre è sì generale la speranza che l’autore voglia palesarla in breve egli stesso. Allora chi avrà studiato con diligenza nelle due edizioni aggiungerà al profitto presente anche l’altro d’intendere facilmente una dottrina di cui avrà già veduta sì lunga esperienza. Frattanto noi crediamo di poter dire che la lingua dei Promessi Sposi è diventata più italiana di prima, comunque alcuni pretendano di sapere che l’autore si è proposto di renderla fiorentina. Alcune poche voci, come quelle or’ora citate, non possono indurci a giudicare altrimenti, quando troviamo in generale che i cambiamenti riguardano la frase e la locuzione, e la rendono quasi sempre più conforme di prima al parlare comunemente usato in Italia, qual si raccoglie o già formato e pulito dalla conversazione delle classi più colte, o quasi in germe dai dialetti popolari. Ben crediamo che per tal modo lo stile si sia accostato sempre più anche al parlar fiorentino; ed anzi a quel parlare assai più che ad ogni altro (perocché in Italia, come in tutte le altre nazioni, deve pur essere una provincia dove il popolo abbia maggior bontà di parole e di frasi; benché per ragioni notissime questo privilegio sia meno grande fra noi che altrove): ma se vorrà dirsi che in Firenze tutti, anche l’uomo del volgo, han da natura di parlare così netto, così chiaro, così logicamente, come Alessandro Manzoni appena dopo tanti anni di studio sa scrivere; se qualcuno vorrà dare anche a lui, anche all’autore degli Inni e dei Cori, il nome di pappagallo, come a gran pompa d’ingegno lo ha dato a tutti gli italiani, la sua voce né troverà un eco in Toscana, né deve scoraggiare e nemmeno muovere a sdegno quanti, fuori di quella provincia, attendono agli utili studi. Noi non dubitiamo di affermare che se in questa ristampa dei Promessi Sposi c’è qualche cosa a cui l’Italia non darà forse così piena lode come al restante, sarà senza dubbio quel tanto che l’autore vi ha introdotto di troppo toscano.
