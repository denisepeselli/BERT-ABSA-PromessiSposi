A tutte le ragioni da me allegate per provare che il soggetto dei Promessi Sposi non è interessante, né degno di essere innestato all’istoria, sapete voi, o Lettori, che cosa si è risposto finora? — L’edizione fu esaurita in pochi giorni — Lo so anch’io. — Moltissimi lettori che non furono in tempo di procurarsela, la chiesero a prestito — Questi furono i più fortunati. — Molti altri per averne gli esemplari, li pagarono il doppio ed il triplo — E i più sfortunati furono questi. — Per tacere dei Fogli italiani, quelli dell’estero ne fanno gli elogi. — Pesateli bene. — Se ne preparano nuove edizioni, traduzioni, incisioni, pitture, ecc. ecc. — Se ne sono fatte per libri peggiori di questo. — L’autore è festeggiato in patria e fuori. — Davvero che ci ho gusto. — Ma lo sfoggio, le edizioni, le lodi dei giornali, le feste degli amici, e le mense reali, e mille altre vie di farsi largo in letteratura, come provano che il soggetto dei Promessi Sposi sia interessante? — E la pubblica opinione la conti tu per niente, direte voi? — Alle volte molto, alle volte poco, dirò io. Non ho forse udito, in Italia, fischiare a una Tragedia dell’Alfieri, ed applaudire a Santa Margherita da Cortona? Preferire al Tasso i Lombardi alla prima Crociata? Vilipendere il Chiabrera ed altri sommi poeti, ed encomiare le Melodie liriche? Nausearsi delle tragedie dell’Alfieri, e dilettarsi perfino di
Sergianni Caracciolo? — Che il soggetto dei Promessi Sposi sia interessante, lo prova la spontanea universale confessione di quanti lo lessero in buona fede di non averne potuto sospendere la lettura che a malincuore, e con grande impazienza, di riprenderla. — È giusto a cotesti lettori di buona fede che io cerco aprir gli occhi, e che io grido: Signori miei, non è tutt’ oro quel che luccica: non badate all’apparenza, esaminate la sostanza: se è mal fatto intraprendere la lettura di un libro con l’animo di trovarlo cattivo, è più mal fatto ancora intraprenderla con l’animo di trovarlo buono. Ed io vi ripeto ciò che v’ho detto nel mio primo articolo: dimenticatevi il nome dell’autore, e giudicate lo scritto. Se tale deve essere l’ufficio del critico, sia pur tale l’ufficio del lettore. Perché io non trovi interessante il soggetto dei Promessi Sposi, ve l’ho detto nel mio secondo articolo. Vi ho dimostrato che il Manzoni ha scelto una tristissima epoca storica: che, dov’anche non fosse sì trista, egli non ha saputo approfittarne: che nessuno dei personaggi che in quell’epoca signoreggiarono, forma il nodo dell’azione: che tralasciar questi per due villani, è un matto consiglio. Voi mi dite che il voler nei romanzi restringere l’importanza dei principali personaggi alle sole classi elevate sarebbe lo stesso che stendere il piede alla catena quando si può essere liberi. Ma, Signori miei, io ciò non pretendo in tutti i romanzi; lo vorrei, se fosse possibile, nei romanzi storici; e se non fosse possibile, vorrei almeno che i personaggi di umile condizione operassero qualche cosa che non fosse indegna dell’istoria che s’innesta alla finzione. Mazaniello, se fosse preso per soggetto di un romanzo storico, è un abbietto pescivendolo; ma spaventa in Castel Nuovo l’orgoglioso Duca d’Arcos: Michele di Lando è un povero cardatore di lana; ma alla testa de’ suoi compagni lanaiuoli rovescia il Governo di Firenze: Paolo da Novi è un semplice tintore; ma si fa Doge di Genova, e viene in lotta con la potenza di Luigi XI. — Checchè ne sia, dicono alcuni, nei Promessi Sposi la storia è unita alla finzione, la finzione alla storia in maniera che una non può stare senza l’altra — Ma ciò concesso per grazia, si ha poi da dire che razza di storia sia collegata alla finzione, che razza di finzione alla storia. La prepotenza dei nobili, la fame in Milano, la peste in Italia, ecco la storia: due villani perseguitati da un nobile, in tempo della prepotenza, della fame e della peste, ecco la finzione. — C'è un nodo, aggiungono essi, una condotta, uno scopo. — Sì, sì, c'è tutto questo; ma si ha da dire che razza di nodo. — Se Renzo sposerà Lucia. — Che razza di condotta. — La cosa comincia e finisce. — Che razza di scopo. — Si dimostra (cosa nuova) che i ricchi insolentiscono coi poveri ... Oh! sì, sì, c'è tutto questo, io ripeto, poiché bisogna che ci sia, ed è pur anche in Bertoldo; ma tutto questo vi pare egli ben fatto? — Per la storia che il Manzoni racconta, certo che sì. — Costoro, o Lettori, che così mi rispondono, non vi paiono essi quell'Ottimista, il quale provando che natura aveva fatto bene ogni cosa, rispondeva a un gobbo che gli mostrava le spalle gibbose: "Per gobbo tu sei fatto benissimo"? Via, via, non discorriamo più oltre sul soggetto, e passiamo a dare un'occhiata all'orditura e ai caratteri.
Vi sono certi romanzi, che raccontano la vita e le avventure di una o più persone, e le raccontano a lungo, senza veruno artificio, con l’ordine semplice e progressivo che avrebbero, se realmente accadessero, sotto i nostri occhi; ma per sostenere siffatti romanzi, è necessario che vi concorra una grande copia di avvenimenti, grande ricchezza d’invenzioni, molteplicità di episodi, di descrizioni, di pitture: è necessario che l’autore vi trasporti di luogo in luogo, di fatto in fatto, di carattere in carattere, come in una grande galleria di quadri, ove il vostro sguardo si arresta con diletto su questo e su quello, e passa di genere in genere col piacere che nasce dalla bella varietà: è necessario infine mischiarvi lo scherzo alla gravità, la satira alla filosofia, il diletto all’istruzione. Se l’ingegno di Cervantes e di Le Sage ispira e detta codesti romanzi, l’ingegno può far dimenticare la mancanza dell’arte; ma senza il concorso di tutti questi estremi, un romanzo ordito in tal guisa viene ad essere una leggenda, una rapsodia, un racconto da Gazzetta. Ciò videro i migliori fra i romanzieri oltramontani, e cominciarono a ordire i loro romanzi con tale artificio, che ponno chiamarsi poemi in prosa, o commedie e tragedie narrative. Vi è un fatto su cui si sviluppa l’azione e un antefatto da cui prende avvio; e questo antefatto, che è come la protasi di un poema drammatico, è collocato in maniera tale da dispiegarsi poco a poco, unendosi infine all’azione in modo che, talvolta, da esso dipende lo scioglimento dell'azione stessa. Vi è un nodo che si intriga a poco a poco, una peripezia che tiene agitati e sospesi gli animi dei lettori; un pericolo che si riproduce in modi diversi, crescendo e diminuendo, nascondendosi per poi ricomparire più grave; una catastrofe inaspettata, che mantiene sempre desta la curiosità di chi legge; una serie di fili condotti in modo che, pur non essendo chiaro come si connettano al nodo, segretamente lo raggruppano e improvvisamente lo sciolgono. Situazioni che non sono prevedibili, colpi di scena che sorprendono, un velo di mistero che rende impossibile prevedere la fine, tutto ciò che si anela scoprire.
I romanzi architettati in questo modo sono i più belli e meglio costruiti, perché l'arte, bene utilizzata, è ausilio dell’ingegno, e l’ingegno senza arte può immaginare, ma non condurre; può scuotere per alcuni momenti, ma i suoi effetti non sono duraturi. Così architettati sono i romanzi di Walter Scott; quel Walter Scott a cui paragonate il Manzoni, e che poi non volete che io menzioni; quel Walter Scott che leggete senza penetrarne il segreto artistico; che lodate senza sapere perché; che vi piace senza comprenderne il come. Ora ditemi, o Lettori, vi sembra forse che l'orditura dei Promessi Sposi sia di tale qualità?

Se è vero, come indica il titolo, che il romanzo sia tratto da una vecchia cronaca o antica storia, il Manzoni non poteva attenersi all’originale in modo più stretto, perché il romanzo procede veramente come una cronaca. Gli amanti villani vogliono sposarsi, ma non possono perché sono perseguitati; fuggono dal paese: Renzo va da una parte, Lucia dall’altra; si perdono, si ritrovano, e infine si sposano. — E gli ostacoli che si frappongono, dirà qualcuno, e impediscono che gli amanti si possano riunire, non formano essi la peripezia, non tengono sospesi gli animi dei lettori? — Sì, ma, aggiungo io: gli ostacoli ci sono, perché altrimenti il romanzo sarebbe finito dal principio; ma vedete che ostacoli! vedete in che modo tengono sospesi gli animi dei lettori! — Don Abbondio non vuole sposare gli amanti, perché i due bravi di Don Rodrigo lo minacciano con lo sdegno del loro padrone. — E il lettore si chiede: perché gli amanti non ricorrono all'Arcivescovo, al Giudice, al Governatore, a qualcuno che metta freno alla prepotenza del nobile e rimedi alla sciocca paura del parroco? — Il Padre Cristoforo si adopera invano presso Don Rodrigo e consiglia agli amanti di fuggire. — Che senso ha che Padre Cristoforo vada da Don Rodrigo? E invece di mandare gli amanti, uno ai Padri Cappuccini di Milano, l’altro al monastero di Monza, se la fuga era l’unica soluzione, perché non dice loro: “Ragazzi miei, le terre di Bergamo sono vicine: lì potrete rifugiarvi e trovare un parroco che vi darà la sua benedizione”? — Renzo, arrivato a Milano, si trova compromesso nella rivolta degli affamati e fugge nella Bergamasca. — E quale follia spinge Renzo a dimenticarsi del suo scopo, immischiarsi in questioni che non lo riguardano, fare l'attaccabrighe, ubriacarsi in osteria, sproloquiare di politica e criticare il governo? — Lucia, prigioniera nel castello dell'Innominato, fa voto di castità alla Vergine per essere salvata da lui. — E quale innamorata penserebbe di fare un tale voto? E quale lettore potrà credere che un tal voto dovrà davvero mantenersi? — Gli amanti, scampati dalla peste e liberi dal vincolo del voto grazie al Padre Cristoforo, si trovano in un altro impiccio a causa del bando che pesa sulla testa di Renzo. — Oh! Chi non vede che il bando sarà rimosso? E anche se non lo fosse, Renzo non può forse ritornare a Bergamo? Lucia non può forse raggiungerlo? Non possono sposarsi in qualsiasi paese? Credetemi, o lettori, questi ostacoli non possono davvero tenere sospesi i vostri animi, perché sono insulsi, perché nascono dal nulla e il nulla può eliminarli. Sapete cosa tiene davvero sospesi i vostri animi? Le eterne descrizioni della fame e della peste, le continue digressioni, gli infiniti dialoghi, le lungaggini di ogni sorta, che impacciano tre quarti del romanzo, che traviano la vostra mente, che vi fanno perdere di vista i protagonisti: e se di questa sospensione dovete aver obbligo all'autore, ditelo voi, che io non ho il coraggio di dirlo. Vediamo i Caratteri. Nell'esaminarli, scorgeremo ancor meglio le magagne dell'invenzione.

Don Rodrigo è un prepotente vizioso, come ce ne sono tanti; ma Don Rodrigo non sa che cosa si peschi. È innamorato della Lucia, e per impedirne le nozze, fa spaventare da suoi bravi il povero parroco. E perché, invece, non si toglie d'attorno l’impiccio di Renzo? L'Innominato è ancor più prepotente e vizioso di Don Rodrigo. Quando questi commette lo sbaglio, o per meglio dire, la sciocchezza, di dare in mano a un più briccone di lui la desiderata Lucia, voi vi aspettate che l'Innominato faccia qualche cosa delle sue, che se la prenda con Don Rodrigo, che si tenga la fanciulla, che commetta infine qualche furfanteria da suo pari. Signori, no: egli vede piangere la Lucia, e il pianto della Lucia lo fa in un tratto diventare galantuomo. — Ma non ti ricordi il voto alla Vergine? È un prodigio che Ella suol fare in favore della povera oppressa. — Capisco, capisco; ma i prodigi metteteli dove vanno; non fate che mi cambino il carattere dei personaggi in un romanzo: i bricconi lasciateli stare bricconi; e siano essi veramente bricconi, perché questa è l’unica via per renderli interessanti.

La Signora del Monastero di Monza è un buon mobile anch'essa; e se Don Rodrigo e l'Innominato sono due cattivi soggetti a viso scoperto, ella è un cattivo soggetto con la maschera dell'ipocrisia. Alla maniera con cui viene essa annunciata, alla lunga storia che di lei racconta l'autore, al mistero che le viene sparso sopra, si direbbe che la Signora stia per rappresentare una parte importantissima nell'azione; ma ella non fa che servire da strumento a un inganno, e diventa una malvagia subalterna, un personaggio sprezzabile, un essere vile da cui rifugge il pensiero, come da cosa schifosa. Cosicché, dei tre bricconi, non ne viene fuori uno sublime, che mantenga un carattere vigoroso e capace di colpirvi; poiché i grandi vizi colpiscono come le grandi virtù; ed aggiungete che, se in un poema, in un romanzo, in un dramma, le mediocri virtù possono sopportarsi, non si possono invece sopportare i vizi mediocri. Renzo e Lucia, protagonisti del romanzo, sono quello che sono, poiché vi compaiono in mille colori. Il giovane è ora scaltro, ora coraggioso, ora vile: sembra che non possa vivere senza Lucia, eppure se ne sta a Bergamo con le mani in mano; ora gli preme tanto la pelle che, nella sua fuga, va senza guardarsi indietro, dimentico dell’amante come se ella non esistesse nemmeno; ora si scorda del suo pericolo e va a cercarla a Milano, l’unico luogo da cui dovrebbe tenersi lontano: Renzo, in somma, non sa mai quello che pensa, quello che dice, quello che fa.

La giovane è tagliata sul gusto di Renzo. Ora farebbe di tutto per sposare il suo vago; ora se ne sta inoperosa in un monastero: da innamorata contadina, con tutta la fervenza del suo amore, passa ad essere una fredda apatica, che dà tempo al tempo e prende il mondo come viene, finendo per fare voto di castità. Il Padre Cristoforo è un buon cappuccino, introdotto soltanto per dare agli amanti il bel consiglio di lasciare il paese e per togliere, in ultimo, l'ostacolo del voto. Lo zio dell’amico di Don Rodrigo è uno sputa-sentenze, che, dopo aver ammonito il nipote, finisce per fare a modo suo e per mandare Fra Cristoforo a Rimini. Don Abbondio è lo Zanni del romanzo: ignorante, pauroso, imbecille.

Questi sono i principali caratteri che figurano nella parte romanzesca dell'opera, vale a dire i personaggi immaginati dall'autore. Degli storici, come il Ferrer e il Cardinal Borromeo, non parlo. Siano pure descritti come li descrive la storia: sono personaggi puramente episodici, che non hanno che fare con l'azione; poiché il primo occupa molte pagine nel romanzo per comparire soltanto nella sedizione degli affamati, mentre del secondo non c'era bisogno, perché l'Innominato era già pentito e poteva da sé mettere in libertà Lucia e restituirla a sua madre. Ora, in tutti questi caratteri, quale vi è piaciuto? Quale vi è sembrato interessante? Quale vi appare dipinto con forti tocchi, originale, sublime e degno di essere paragonato ai caratteri di Walter Scott? Son essi, direte voi,la fedel pittura degli uomini di quei tempi. Duo­lmene, o lettori; uomini siffatti non andavano messi in scena ai tempi nostri. — Ma di questi caratteri se ne incontrano tutto il giorno. — Duol­mene ancora; ma non tutti i caratteri che si incontrano fanno buona comparsa nei romanzi, nei poemi, nei drammi, così come non tutte le figure fanno buon effetto in un quadro o in una scultura. Il poeta e il romanziere, come lo scultore e il pittore, devono saper scegliere tutto ciò che si accosta alla bella natura. Ufficio è questo delle Muse e delle belle arti: allietare i nostri animi e i nostri sguardi con la rappresentazione di oggetti che ci rammentino la dignità dell’uomo e ci confortino a conservarla.