La limpidezza di questo libro è pari alla sua profondità; donde gli vengono, in pari tempo, il favore del popolo e l’ammirazione dei dotti; nà v’è pagina, fin dalla primissima, che considerata bene non dica cose di gran lunga più ricche e grandi di quelle che appaiono a prima vista. Il frontispizio reca: «I Promessi Sposi, storia milanese del secolo XVII»; ed è noto che il titolo fu trovato a stento, e non ci soddisfa in tutto, somigliando a una porta angusta e dissimulata che dia adito a un sontuoso palazzo. Se il Manzoni non avesse temuto di somigliare al poeta deriso nell’Ars Poetica, il quale dà fiato alle trombe annunciando: Fortunam Priami cantabo et nobile bellum, e se, narrando una storia secentesca, non avesse aborrito il precetto secentistico (e novecentistico), secondo cui il titolo d’un’opera deve somigliare a una «superba tappezzeria», il suo romanzo si sarebbe chiamato La Conversione. Questo della conversione è veramente il tema del libro; e le due conversioni, di Fra Cristoforo e dell’Innomminato, cui stanno da presso le altre minori, sono i pilastri che ne reggono l’arco centrale. Tranne non si voglia dire che tutti i personaggi sono promessi sposi, fidanzati della Fede.

Un personaggio e un fatto dominarono senza rivali la fantasia del Manzoni. Il protagonista è Napoleone Bonaparte, rappresentato direttamente in scorcio nel Cingue Maggio ma significato per allusioni e per simboli in tutti i prepotenti o potenti che il Manzoni tragico o narratore pose al centro delle sue figurazioni. Si chiamino Carmagnola o Desiderio, Adelchi o Carlomagno, Fra Cristoforo o l’Innomminato o don Rodrigo, i suoi guerrieri e monarchi e duellatori e briganti sono similitudini dell’incomparabile uomo d’azione di cui il poeta, maturandosi, contemplò la grandezza e la catastrofe. Napoleone e il napoleonismo, d’altronde, hanno nella fantasia moderna un posto così cospicuo come quello che ebbe Dioniso nella tragedia antica e il Cristo nell’arte medievale.

Il fatto, di cui la mente del Manzoni fu piena, è la sua propria conversione al cattolicesimo, avvenuta nel 1810 e da allora in poi ispiratrice della sua opera. Questa emozione gli fa apparire la sua vita e le altrui, che toglie ad argomenti della sua prosa e dei suoi versi, come separate in due parti da una ripida cresta, da un taglio drammatico. Storico e poeta egli interviene al momento in cui il valico della verità è raggiunto e, cominciando la lenta discesa verso la morte pacificata, il versante della passione e dell’errore non è più che un ricordo. Il Cingue Maggio è sostanzialmente la storia della conversione di Napoleone, quando l’eroe, incapace perfino di narrare le sue gesta ai posteri perché ne vede l’inconcludenza terrena e ne ignora i fini provvidenziali, dispera; o dispererebbe, se non sopravvenisse «valida... una mano dal cielo»: sicché, già una volta sommerso dai flutti della fortuna e della storia, viene una seconda volta a sparire nell’oceano della volontà di Dio. E sempre, nelle due tragedie, l’amore e la brama di gloria e di fortuna sono un presupposto superato, di cui i personaggi, solennemente vecchi anche in gioventù, si fanno mestamente rapsodi agli spettatori e a se stessi. Ugualmente nei Promessi Sposi i personaggi che contano hanno già toccato o toccano nel corso della narrazione quel punto ove con Ermengarda diremmo:

Parlatemi di Dio. Sento ch'Ei giunge;

e la passione, se tale può dirsi, di Renzo e Lucia è guardata con indulgenza paterna, ma non rivissuta con così compartecipe fervore.

Il napoleonismo al momento della esterna o interna sconfitta, l’esperienza del Conquistatore controllata dall’esperienza del Poeta sacro, una coincidenza all’infinito (dove Sant’Elena diventa il disonore del Golgota) della vita del Buonaparte con quella del Manzoni è il tema permanente di quest’artista e del suo capolavoro. Perciò egli è lirico eccelso ogni volta che riferisce un passaggio, un transito: passaggio di credenza, come negli eroi di cui s’è fatto il nome, o di parte, come nel Carmagnola che lascia lo Sforza e in Svarto che abbandona Desiderio, o vertiginosa esitazione fra due pendii, come il senatore Marco in bilico fra il sentimento e il dovere, o semplicemente mutazione di luogo, se essa è simbolo di un nuovo orizzonte morale. Allora il Manzoni, non mai descrittore per gusto ornamentale, consegue le virtù più rare di paesista, appunto perché il paesaggio è pieno d’un’anima migrante; e scrive le pagine in cui il diacono Martino percorre il varco inesplorato nelle Alpi, o, nei Promessi Sposi, la partenza di Lucia e la traversata dell’Adda.

Da ciò si vede come sia illegittimo considerare i Promessi Sposi come una storia veramente «milanese» e archetipo di romanzi regionali e di color locale. La sua azione è inserita in un fatto europeo d’importanza universale, nella guerra dei Trent’anni; e il Manzoni non ha scritto se non l’ultimo e definitivo episodio di quel ciclo epico del Rinascimento e della Riforma già grandemente cantato fuori d’Italia e segnatamente in Germania. Ma Goethe (specie nel Götz e nell’Egmont), Schiller (specie nel Wallenstein) si pongono, in somma, a un punto di vista rivoluzionario, individualistico, protestante; mentre Manzoni rappresenta la tesi opposta. Egli riprende da Schiller il tema della guerra dei Trent’anni, e lo svolge in senso ortodosso; sicché Wallenstein appare a mala pena in sfondo, col nome variamente storpiato, in un dialogo del cap. V, e il cappuccino, spogliato della maschera caricaturale che Schiller gli aveva posta sul viso nel Campo di Wallenstein, vi campeggia per tutta l’estensione del racconto. Ai poemi e alle tragedie della Riforma il Manzoni ha opposto un'epopea della Controriforma, riuscendo in quello che il Tasso, con forze non sempre adeguate e in circostanze sfavorevoli, tentò.

E anche illegittimo prendere alla lettera la determinazione temporale «secolo XVII» e ammettere senz’altro che il Manzoni abbia scritto un romanzo storico: un libro cioè il cui fine consista nella curiosa e dilettosa descrizione di un tempo remoto, con le sue singolarità e costumanze. Il tema del Manzoni è mistico, non storico; e nei tempi passati egli non vede che i suoi propri. Il suo sforzo è, semmai, nell’adeguare il passato al presente, non nel pittorescamente distinguerlo; allo stesso modo in cui non vuol dipingere milanesi e rustici in quanto di quella città o di quel contado, ma in quanto sudditi del regno di Dio e figli di un solo padre. Se l’Innomminato è una figurazione napoleonica, la Spagna nei Promessi Sposi è pseudonima dell’Austria, e il contrasto fra signori e servi allude continuamente al dibattersi dell’Italia e delle altre nazioni oppresse. Il libro, cominciato nello stesso anno del Marzo 1827, ha nei primi capitoli una vibrazione polemica consona alle precoci speranze di quei tempi; poi via via si distende in una calma delusa su cui splende, inestinguibile ma lontana, la speranza della libertà nella storia e la certezza della giustizia nell’eternità.

Fortemente unitario, il libro rivela tuttavia tre stili e tre argomenti, o almeno tre tempi e tre melodie; o è una cattedrale a tre navate.

Se per umorismo s’intenda qualcosa di più che questa parola solitamente non suggerisca, diremo che le due tragedie manzoniane non hanno ancora umorismo, cioè pienezza di serenità e certezza di distacco. Sembra che il Manzoni senta ancora il bruciore della giovinezza e delle passioni e che, ricordando quella camicia di Nesso, l’abbomini e insieme, inconsapevolmente, la rimpianga, sicché... quel calore è ora l’asprezza del cilicio, e il risanato non si reputa sicuro del suo bene se non rievocando e maledicendo il male. La sapienza morale e politica di questeOpere è amaramente machiavellica, austeramente cristiana; e difetta (almeno pensando all’alto grado che più tardi raggiunse questa virtù nel medesimo artista) di clemenza o, come suol dirsi, di sorriso.

Mettendosi ai Promessi Sposi, egli ode romoreggiare lontani il peccato e la gioventù, e può tendere l’orecchio con animo santamente paterno. L’autunno brillante accetta i bei colori della primavera, ora che ne sono da tempo dissipate le afe. Il sorriso è più giusto della stessa giustizia. Da ciò la prima parte del poema (capitoli I-XVIII), quella che verrebbe potrebbe chiamarsi I Promessi Sposi, perché Renzo e Lucia ne sono protagonisti.

La nostra letteratura era soprattutto lirica e sintetica, d’intonazione dantesca e petrarchesca; e il nostro genio narrativo, pur nella gran copia di novelle, era rimasto implicito e incluso. Qui per la prima volta, nella prima parte dei Promessi Sposi, abbiamo un pieno canto terrestre, tanto più spiegato ed umano di quello che nell’Ariosto velocemente trasvola verso padiglioni di armonie stellari. Lo stile dei diciotto capitoli è propriamente comico; e non è a dire che al nostro poeta mancassero precedenti e maestri; che certo egli apprese molto in Goldoni, e più ancora nel Porta, i cui frati e preti, dovunque, e specialmente nella Nomina del Cappellan, fanno presentire don Abbondio. Ma una così piena e risoluta robustezza in così ampio quadro non si era mai vista, tranne che nella prima parte dei Promessi Sposi. Non si voglia paragonare il Barbiere di Siviglia, rappresentato pochi anni innanzi e simile estrinsecamente per il tema dell’amor giovanile contrastato, analogo interiormente per la sana irruenza del ritmo. Rossiniana è la musica del matrimonio mancato o del tumulto di Milano; raffaellesco, cioè del tutto umanistico, è il disegno delle figure spiccanti su luminosi sfondi.

Se questa è la commedia dei Promessi Sposi, può dirsi che la parte seguente (capitoli XIX-XXVI) ne sia la tragedia, l’apice di sublimità. Qui i fidanzati passano in secondo piano, e sulla scena grandeggiano l’Innominato e il cardinal Borromeo; ma quello ne è veramente il protagonista, e assurge perciò solo a protagonista di tutto il poema. Qui gli esemplari che ricorrono alla nostra mente sono michelangioleschi e danteschi; le raffigurazioni sono sintetiche e scultorie; i dialoghi piuttosto eloquenti che propriamente drammatici: una salita erta e scoscesa succede nello stile narrativo (non diversamente che nello spettacolo naturale descritto) al paesaggio fertile e collinoso dei primi capitoli.

Con la conversione dell’Innominato, col miracolo, siamo materialmente al centro del libro e spiritualmente alla sua vetta poetica. Nell’osservazione del cap. XXIV sulle «frange» che s’attaccarono all’avvenimento intravediamo il carattere del nuovo versante, più solitario, meno adorno di bei colori; né così dilettoso come la prima parte, né così meraviglioso e soprannaturale come la seconda; e col cap. XXVII iniziamo la lenta discesa. Questa terza parte non è né comica né tragica ma o storica o lirica; e non la dominano né i personaggi dei primi diciotto capitoli (Renzo, Lucia, i congiunti, don Abbondio), né quelli dei sei successivi (Innominato e Cardinale). Qui sul primo piano stanno le masse, i cori, il popolo, la storia. Il tema che soverchia tutti gli altri è quello della carestia, della peste, del volere divino, occulto e immancabile, che regge gli eventi umani. Perciò le bellezze maggiori di questi ultimi capitoli sono simili a quelle che già ammiravamo nei cori delle tragedie, e il Manzoni dà ormai il meglio di sé quando scrive pagine di prosa sinfonica degne di stare accanto alle più alte liriche leopardiane, come quella del cap. XXXV che comincia: «L’aria stessa e il cielo accrescevano, se qualche cosa potesse accrescerlo, l’orrore di quelle viste» e finisce: «né forse su quel luogo di miserie era ancor passata un’ora crudele al pari di questa».

Le consuete immagini delle tre navate e del trittico, essendo statiche ed architettoniche, non simboleggiano adeguatamente il corso di questo racconto e le sue tre diverse bellezze. Più convenientemente esso ricorda un qualche fiume che dapprima scorra alacre e spumoso verso il piano, con copia crescente, fra rive floride (parte prima: Fidanzati), poi si restringa e s’approfondisca in una gola cupa e stupenda (parte seconda: L’Innominato), e finalmente s’allarghi, lentamente scendendo verso il mare, in una pianura monotona e grande (parte terza: La Peste).

Dipintore di personaggi, esploratore di caratteri, l’autore dei Promessi Sposi è a tal punto da aver timore della sua propria forza. Davanti a quello che egli chiama il «guazzabuglio del cuore umano» sente titubanza, come se una rappresentazione integrale dei contrasti che l’agitano e delle molteplicità che lo gremiscono potesse traviare il lettore inducendolo a credere equivoca e opinabile la distinzione fra il bene e il male. Perciò, pur mostrando nella sommaria ma inesauribile descrizione di Gertrude che come analista e psicologo gareggerebbe facilmente con un Dostoevskij, di solito s’astiene da certe immersioni, paventando nell’oscurità, nel doppio fondo, il basso fondo; e di caratteri ambigui e pendolanti fra il bene e il male non espone con compiaciuta opulenza se non don Abbondio, il cui vizio è troppo meschino per sedurre e corrompere, il lettore.

Tolte queste eccezioni di suor Gertrude e del curato, egli vuole che il bene e il male siano esattamente distinti senz'altro trapasso che quello procurato dalla conversione e dalla grazia. Perciò i suoi caratteri sono fissi e proverbiali, con un che di somigliante alle maschere o alle parti tradizionalmente distribuite nell’opera musicale: tanto che sarebbe difficile immaginare Renzo e Lucia, Rodrigo e Fra Cristoforo con altre voci che, rispettivamente, di tenore e soprano e baritono e basso. In genere può dirsi che il Manzoni, pur così dovizioso com’è per natura e per esperienza, stilizzi decorativamente la sua materia quanto può, e non immagina ed escogita se non quel che giudica strettamente necessario, fin dal principio sentendo che l’invenzione non è tutto, anzi è poca cosa rispetto al fine religioso dell’arte. Dal che viene che non s’industria eccessivamente ad affoltire figure ed avventure; anzi abusa di parsimonia quando a Lucia non mette intorno né padre né fratelli né sorelle, e presenta Renzo come sprovvisto di parentela e solo al mondo.

Del favoleggiar non s’è fatto una missione e un vanto, e il nitore del suo poema viene dalla ricchezza del genio costretta nei vincoli della disciplina e dello scrupolo. Ciononostante nei primi capitoli la sua narrazione fiorisce molte volte rigogliosa, come un giardino medievale.

Il favoleggiare, la scena, il sogno, i personaggi di cui si serve sono esemplari: la scienza ignora, si inganna, la buona donna, il terribile domicilio. Ovvero, preoccupato del gioco libertario che l’immaginazione, ozio dell'uomo, si consente sulla realtà che è opera di Dio, s’arresta timidamente balbettando quando stava per raccontare i pensieri del vicario nel suo nascondiglio: pensieri ai quali nessuno assistette e che è perciò impossibile risapere, tranne che non si voglia concedere, com’egli malinconicamente concede, alla storia il diritto d’indovinare. E lascia in forse, né decide, se Lucia fosse in tutto e per tutto malcontenta del trucco nuziale; o descrive con meticolosa precisione il moto del barcaiolo e dei remi come se soltanto la folla dei particolari rendesse credibile il verosimile; o delle sue creature discorre come di porcellini d’India che stenta a tenere in fila; o corregge i pensieri del suo protagonista dicendogli «caro il mio Renzo»; o si duole che Bortolo non sia il Bortolo ideale e che il «nostro povero montanaro» non faccia la bella figura che dovrebbe. Infine, verso il termine dell’opera, la fantasia è già tutta dominata dalla riflessione; e, quando Renzo (o Antonio Rivolta, come con troppo facile pseudonimo si chiamò dopo il tumulto) ritorna durante la peste a Milano, non sa che ripetere le avventure di cui fu eroe al suo primo inurbarsi.

Di tale sfiducia verso la fantasia il poeta è in qualche modo consapevole, né vuole difendersene. Egli sa che la vita terrestre è più complicata e più scura di come la dipinge, e sa, per esempio, che le pestilenze non giungono così savie da punire gli umili e debellare i superbi. E ne sorride egli stesso, osservando: «si direbbe che la peste avesse preso l’impegno di raccomandare tutte le malefatte di costui»; ma non gli regge il cuore di rappresentar crudelmente né l’ambiguità del cuore umano, né il caso; e, non osando sfidare il lettore, Descrive la Terra come già in qualche modo Olfoterrena, campo della giustizia eterna, vestibolo del regno di Dio, sicché la trascendenza della sua fede cristiana non esclude un qualche riverbero dell’ottimismo che aveva imparato in giovinezza da Goethe. Appunto perciò rifugge dalle catastrofi implacabilmente tragiche, e non chiude l’ultimo spiraglio neanche alla speranza che don Rodrigo si salvi. Capitolo per capitolo sentiamo progressivamente prevalere il moralista, lo storico, il teologo sull’artista. L’arte sorge dal bisogno che l'uomo sente di costruire un mondo superiore a quello dal mondo in cui viviamo; ma non appena egli si riconosca tutto attuato nella vita pratica e morale, questo bisogno cessa, come cessa la spinta al corpo sommerso non appena abbia raggiunto la superficie. Non è artista il guerriero né il santo; quegli ha il suo ideale nell’azione, questi nella speranza e certezza; e il vero credente è, o tende a terminare, spregiatore delle immagini, iconoclasta. Già dal tempo delle Eidée e del Cinque Maggio il Manzoni volgeva alle passioni come a un procelloso gioco del passato; ora, quanto più s'addentra nell’arte, tanto più si fa di fissare lo sguardo alla verità, tanto meno e considera quel gioco, se non un peccato, come un giovanile errore.

Lucia è ora moglie di Renzo, è quella di cui fu detto, con allusione a Laura, che s’asciugava gli occhi, se non «col bel velo», con un grembiule poco meno bello, quella che parve quasi fatale come un’Elena, non è agli occhi dei bergamaschi e del poeta che una buona e bella baggiana. La commedia e la tragedia d'amore sono spente; tutti i fuochi terrestri sono tramontati; e sull’anfiteatro vuoto e scoperto ove passarono così incantevoli sogni si curva un cielo sterminato ed azzurro. Non il cielo di Lombardia ch’è così bello quando è bello, ma il cielo della Provvidenza e di Dio, il Cielo ch'è sempre bello.

Scritto in una lingua che appunto perché umilmente fondata sull’uso di nazione e di popolo durerà più d’ogni sfarzo, ritmato secondo una musica larga e paziente, questo poema narra i casi plebei ed illustri che ne sono argomento, e narra frattanto il passaggio d’un poeta dalla perfezione dell’arte alla perfezione morale, dal soprannaturale immaginato e favoloso al soprannaturale creduto e vero. Colui che ha scritto i Promessi Sposi non farà più nulla, è finito come artista, è consumato, perché è un artista «consumato e finito». Un secolo dopo, la sua opera è, come si dice di quelle di Dio, «splendida quale fu il primo giorno»; e perciò egli poté riposare pregando fino alla morte.

