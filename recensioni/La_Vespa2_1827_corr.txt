Sepolta per tre anni nel Magazzino del Ferrario, esce finalmente alla luce questa vecchia ringiovanita, di cui si dicevano le meraviglie dai pochi che l’avevano veduta, e dai molti che l’avean da vedere. Esce finalmente alla luce: e corrono staffette per l’Italia, e galoppano corrieri oltremonti, ad annunziare la comparsa della Bella del secolo decimosettimo abbigliata alla foggia del secolo decimonono: gli amici dell’Autore la van portando in trionfo, per le vie, per le case, pei caffè: bella! dice un Giornalista, bella! ripete un Libraio: bella di qua, bella di là, bellissima, arcibellissima, meravigliosa!...

Ch’io pure possa darti un’occhiata, o veneranda virago, che meni tanto trionfo e fai girare il cervello di tutti i Narcisi della nostra letteratura! — Ahimè, Lettori, io l’ho veduta.

A questo ahimè, cui forse, o Lettori, non eravate preparati, alcuni di voi stan lì lì per voltarmi le spalle, alcuni altri mi guardano in cagnesco, quasi tutti vi mordete le labbra... Vi intendo: voi volete parlarmi così. — Lascia da parte la tua insolente allegoria, ed esamina l’opera seriamente, senza porla in ridicolo, e come merita l’autore che l’ha scritta: un uomo di tanta riputazione! di tanto ingegno! di tanta pietà!..

Piano, piano, signori. Io vi risparmierò le allegorie, poiché non le amate; ma non esigete ch’io vi parli seriamente: il mio stile è un cotal poco faceto, tanto più quando trattasi di materie che per sé stesse son poco importanti: io non so fare di belle frasi, tornire dei periodi, filosofare a dritta e a sinistra, perdermi nelle nuvole, e condire di gravi sentenze il più lieve argomento. E se di tutto questo siete ghiotti saziatevi nell’Antologia di Firenze.

Per ciò che riguarda l’autore, eccovi la mia confessione di fede. Quando io scendo ad esaminare qualunque scritto, io giudico di quello, e non dell’autore, il cui nome, s’io potessi ignorarlo, volentieri lo ignorerei. D’innanzi a me van del paro gli uomini: illustri e gli uomini oscuri; e con la stessa equità con cui rilevo le bellezze di questi, rilevo le macchie di quelli, e nelle mie sentenze io son tanto giusto, che dai famosi scrittori non pretendo di più che dagli ignoti; poiché so bene come si acquista la fama, chi la dispensa e chi la toglie. Io non conosco il Manzoni, né per benefici, né per ingiurie ch'io n’abbia ricevute, né ho mai potuto e voluto frugare nella sua coscienza per giudicare della sua pietà. Le virtù cristiane e sociali son meritorie d’innanzi a Dio e d’innanzi ai Governi, e il mio cuore e la mia voce venera e loda chi le possiede veracemente; ma esse non accrescono un dramma di merito sulla bilancia ove si pesano i letterati. Questi van giudicati dagli scritti; ed io plaudo al Manzoni come a Lirico di vaglia, quando leggo i suoi versi in morte di Carlo Imbonati, qualche squarcio degli Inni Sacri, e la battaglia di Maclodio; ma cattivo Tragico lo chiamo, quando esamino il Conte di Carmagnola e l’Adelchi (*), né lo reputo miglior Romanziere, quando svolgo... — Alto là. Non è ancora deciso se I promessi sposi siano un romanzo o una storia. — Tanto peggio per l’autore! se siete ancora indecisi intorno al genere del componimento. Voi date campo ai maledici di poter dire, ch’ei non è né romanzo né storia. Ma questo non voglio dir io; e poiché I promessi sposi è pur forza che sia qualche cosa, li riguarderò come un Romanzo fondato sulla storia. E i più concorrono in siffatta opinione. Non udite voi tutto il giorno gridare a gola aperta: finalmente abbiamo un Walter Scott anche noi! Finalmente il Manzoni ha riempito un gran vuoto che nella nostra letteratura esisteva. Benigni Lettori! lasciatemi dire quattro parole a costoro.

Ci vuol altro ad empire il vuoto che quei tre volumi, fossero anche più grossi e corpacciuti di quel che non sono! Questo genere di romanzi, signori miei, è più antico del brodetto, e tutte le nazioni di Europa hanno cominciato da esso, prima di giungere al vero genere; e noi Italiani abbiamo avuto i Malvezzi e i Pallavicini, e tanti altri scribacchiatori del idropico seicento, che ci regalarono di queste bastarde leggende. Francesi, Inglesi, Alemanni e perfino gli Spagnuoli, se ne disgustarono presto, e inventarono i bei romanzi in cui sono dipinti i costumi, i caratteri, le virtù ed i vizi che s’incontrano in società; romanzi che, come le commedie, rappresentano la vera pittura della vita umana. Gli Italiani si disgustarono pure dei Malvezzi e dei Pallavicini; ma per gustare il bel genere, invece d’inventare, ricorsero all’espediente più comodo di tradurre. I Francesi, gli Inglesi e gli Alemanni produssero in quasi due secoli tanti romanzi, che gli scrittori non seppero più che cosa immaginare di nuovo, e i lettori furono annoiati dalle imitazioni; ma siccome la novità è difficile a trovarsi, così i romanzieri moderni finirono dove gli antichi avevano cominciato, risuscitando quei bastardi romanzi che chiamansi storici; e i lettori, in difetto di meglio, li accolsero, in quel modo che per l’impossibilità di sentire le vere commedie, dovettero accontentarsi delle tragicommedie, tragedie urbane, drammi lacrimosi, o comunque vogliate chiamare cotesti scenici aborti. Ora a noi è venuta la smania d’imitare gli oltramontani, e di tornare al cattivo, senz’essere passati per il buono; e di ciò vogliam aver lode, e andiam predicando doversi riempire il vuoto. Italiani! Italiani! Prima d’impinguare gli scaffali dei cattivi romanzi, riempite quelli dei buoni. Avete voi forse una Clarissa, un Giorgio Grandisson, un Gil Blas, un Conte di Valmont, ed altri mille somiglianti racconti, ove siano descritti i costumi, dipinte le passioni, sferzati i vizi, ed esaltate le virtù della vostra nazione? Prima di razzolare nei vecchi archivi o nei chiostri dei monasteri, qualche arida cronaca o qualche insipida leggenda, cui date il nome di Storia e colorite della vernice moderna, esaminate i vostri contemporanei, interna­tevi nelle famiglie, scrutatene i cuori. E noi pure abbiamo, e Clarisse da compiangere, e Lovelace da punire; e noi pure abbiamo avventurieri e impostori da smascherare, e buoni sopraffatti da malvagi, e virtù sventurate, e colpe felici da vendicare; e noi pure abbiamo usanze, pregiudizi, abitudini da correggere con l’ardente eloquenza di un Rousseau, o da schernire col lepido stile di un Lesage. Quando avrete riempiti cotesti vuoti, allora, io ripeto, allora, se volete, disseppellite le polverose pergamene di pubbliche e private biblioteche; allora, se volete, risuscitate le morte leggende del vostro paese.
Ritorno a voi, benigni Lettori, e prevengo l’osservazione che sta lì lì per uscirvi di bocca. Ciascuno, volete voi dire, ciascuno può fare della sua pasta gnocchi. Al Manzoni è piaciuto comporre un Romanzo storico, e come tale fu accolto dal pubblico, e il rapido smercio che in poco tempo egli ottenne, prova abbastanza che fu giudicato eccellente.

Più vera sentenza, o Lettori, non fu mai proferita, né più umiliante per certe gloriole letterarie, di quella, che ai Romani scrittori gridava il Venosino poeta, cioè che i libri hanno anch’essi il loro destino. E sapete voi da che cosa dipende tal destino? Se Orazio non lo ha detto, io ve lo dico: dipende da mille passioncelle che in ogni tempo governarono la repubblica letteraria, dalle mire dei lodatori, dall’influenza dei lodati, e, più di tutto, dalle stravaganze del secolo. Né a questo io faccio torto, affibbiandogli qualche stravaganza, poiché i passati avevano anch’essi le loro. Se qualcuno fra i Seicentisti avesse osato menare la sferza contro il mal gusto de’ suoi tempi, e dire a quel Re di Francia che premiava di tanto oro il più detestabile sonetto del nostro Parnaso: Sire, quest’atto di vostra munificenza sarà biasimato da tutti i secoli futuri; costui ne avrebbe riportate le beffe dei suoi contemporanei, e non avrebbe trovato un solo che facesse ragione alla sua giusta censura.

Noi per ventura viviamo a giorni in cui le stravaganze dei letterati non sono premiate dai re; e se son molte le bizzarrie cui adesso corrono dietro, pochi non sono i sapienti che fanno argine alla corrente, e sono custodi del bello e del vero. Fido del suffragio di questi, io non farò conto della disapprovazione di quelli; ed esaminando liberamente il Romanzo storico del Manzoni, mi studierò di provare ch’ei pecca d’invenzione, di condotta, di caratteri, di stile; e che paragonandolo a quelli del Walter Scott, gli è l’istesso che scoprire agli stranieri le nostre miserie. Nulla di meno ricordatevi; quanto severo, altrettanto io sarò giusto, né vorrò dissimulare quel po’ di buono che mi verrà fatto di scoprirvi per entro. E voglia Iddio ch’ei non sia tanto poco! Lasciatemi, o Lettori, riposare un momento.

