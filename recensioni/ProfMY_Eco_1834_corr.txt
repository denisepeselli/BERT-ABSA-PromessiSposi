Il nome di Alessandro Manzoni è così avuto in reverenza ed amore tra noi, che a pena è chi si ardisca toccare le opere di lui con alcuna censura anche lieve. Il che, per nostro giudizio, è dovuto non manco alla rara bontà dell’animo suo, che alla splendida fecondità dell'ingegno: avendo noi potuto notare assai volte, esser tanto più lenta l’industria di un critico verso uno scrittore, quanto più scarso è il numero di coloro ai quali può tornare gradita. E per comune si vede con pena biasimato (e sia pur non a torto) un autore, a cui la saviezza del pensare e l’innocenza del vivere conciliarono già la benevolenza e la stima de' lettori.

Con le quali parole non è tuttavia nostro intendimento di dar occasione a supporre, essere quest'ultimo il caso nostro: sebbene, ancora così, la condizione del Manzoni fosse ella stessa invidiabile; chè egli sarebbe noverato fra i pochi (ed è propriamente il vero), alle cui dottrine né l’alta nominanza che ottenne, né il procelloso urto delle opinioni de' tempi, abbiano potuto condurre mutamento; sì che a un temperato lettore sta bene entrare nei suoi pensamenti con diffidenza. In effetto, dai gentili e affettuosi versi ch' egli pubblicò, in morte dell' Imbonati (e li crediamo tra' suoi primi), fino ai Promessi Sposi, non mai ci avvedemmo che in quel nobilissimo petto ardesse altro affetto che di carità e di patria, senza ostentamenti, senza brama di maggioranze, e, ciò che è più, senza variabilità di professioni.

Una delle più osservabili qualità del Manzoni è la sua maniera di scrivere sia in prosa che in versi. Noi non diremo giù che, quanto alla lingua, egli sia compiutamente da imitare; ma non si può negare che, grazie a tal condizione, egli rendesse per ventura più popolare e desiderato. Quella cara naturalità che insapora le sue pagine e fa, quasi a dire, dell’autore e del popolo poco meno che un solo parlante, sarebbe venuta meno sotto forme più sottili e lambiccate. E in un libro come i Promessi Sposi, composto esclusivamente per il popolo, si sarebbe forse avuto a difetto ciò che altrove gli avrebbe giovato in lode. Con tutto ciò sarà egli da dire che un simile lavoro, il quale valse pure al Manzoni un grido così smisurato, sia da porre in cima ad ogni altro del suo bello e potente ingegno.

Noi abbiamo sempre mai opinione che una scrittura non sia veramente da tenere per grande se non in ragione dell’utilità che presenta e dei passi che procura all’umano intelletto. Qualora si guardi alla prima, non è da negare che la parte morale di sì fatto romanzo non sia tutta nobile e santa, e tale da potervisi ogni lettore commettere abbandonatamente; fu quella, per nostro avviso, che rese un tal libro massimamente festeggiato e diffuso. Perciocchè, sebbene la molta agitazione de’ tempi sollevi spesso il desiderio del nuovo anche nelle materie morali, forse le meno suscettive di novità utili; non pertanto (e ciò conosce mirabilmente il Manzoni) rimane sempre in fondo al cuore dell’uomo non so che sentimento, il quale, se non altro, per cagione di posa, si acquieta in una temperanza delle massime antiche. La placidezza di religione, che dal principio al fine di cotesto lavoro viene accompagnando ogni più grave particolare del facile racconto, accresce dolcezza alla pietà de’ casi narrati. E quando il lettore è giunto a riva, non sa bene se più ne ami l'autore, o i meglio scolpiti personaggi che vi figurò per entro, o da ultimo le semplici e soavi dottrine di che li adornò. I caratteri di Fra Cristoforo, e del Cardinale Borromeo, e, più che ogni altro, quello di Lucia, dureranno così tra i più schietti e drammatici delle prose italiane; Laonde, in simiglianti rispetti Vi si l’opera de’ Promessi Sposi deve riuscire ad ogni dabbene e carissima e veneranda. Che cosa parrebbe mai più illustre di un tal libro? A me sembra un’osservazione qual è, perciò che procacciò quivi alla ragione del lettore? E dopo essersi questi messa tutta intera una sì fatta opera nella mente, che cosa saprà egli mai più che innanzi? Il meglio che egli possa raccogliere è tutto nei miseri e lacrimabili esempi del vivere di due secoli fa, e nel confronto che se ne può trarre col sì migliorato costume dell’età nostra. Se non che, colui che perde il tempo a volgersi addietro, indugia il cammino: e più, se trattenendosi nella considerazione di cose o fatti non imitabili. E qualora si volesse opporre che un simile ragionamento verrebbe ad escludere l’utilità dell’istoria, che solo del passato si tesse, noi risponderemmo che i Promessi Sposi non sono rigorosamente per sé stessi un'istoria, ma sì, tutt'al più, un figuramento di costumi, raccolti in uso, è senza punto della varietà di condizioni, che anche allora non poteva non essere. E certo sarebbe cosa di poca fatica il trarre fuori da quella medesima stagione superstiziosa e poco meno che barbara, grandi e nobilissimi fatti e personaggi, capaci di onorare il secolo meglio svegliato e civile. L’istoria vi presenta per ordine di tempi ogni umana azione non men generosa che rea; talchè voi vedete come in un gran quadro gli svariatissimi eventi che si succedono a rendere trista o migliore questa razza mortale. Ne' Promessi Sposi è ritratto meno l’uomo che l’individuo: più una parte della maniera di essere di quell’età, che non l’età stessa. E questo è appunto che rende le cronache e istorie municipali quasi sempre grette, e povere di quella filosofia, che ai dì nostri è come il filo conduttore d’ogni opera terrena.

E, se ne si conceda, diremo ancora come freddo e leggero e stentato ne apparisca non di rado il suo Renzo, massime in confronto dell’appassionatissima Lucia; e di soverchio sminuisce il quadro, altitudine assai vivo, della peste e degli untori; è in mezzo a situazioni gravissime, un po' troppo lungamente comico il personaggio di Don Abbondio: benché di simil carattere si conservi ancora oggidì qualche tipo.

Del resto, come libro morale, cotesto lavoro del Manzoni, tutto che non disveli alla comprensione degli uomini verità grandi o profonde (e forse, a cagione dell’avuto intendimento, non volle), e non presenti al lettore alcun fatto da emulare, che s’indirizzi all’avvenire, se non altro, con lo sprone dell’esempio e la veduta di un vivere più nobile e più riposato; è nondimeno onorabile così per l’animo dell’Autore, come per le italiche lettere.