
E perciò vi dico, che niuno finora, almen per quanto io sappia, ha veduto più chiaramente il vero scopo di questo Romanzo, di quel che il vide un illustre giornalista oltramontano di cui mi piacque trascrivervi qui, nel nostro idioma, le parole stesse.

“A me sembra (egli dice) che l’intenzione del signor Manzoni sia quella di far vedere che, quando ci troviamo costretti a sopportare l’ingiustizia degli uomini potenti, quando non possiamo difenderci dalle loro persecuzioni, e quando la fame, la guerra e fino la peste ci flagellano, altro conforto non ci resta che in Dio e nei suoi ministri, i cui spirituali soccorsi non ci possono mancar mai.”

Se questo è lo scopo dell’Autore, come in quasi ogni pagina del suo libro si rileva, a che cercare altro di meglio in esso? Vorreste trovare nei due bassi protagonisti due personaggi elevati? Ma a che servirebbe ciò? Mentre le qualità del cuore, ch’è quello che l’uomo dee studiare, si fondano non su titoli, ma su sentimenti, i quali possono essere similmente eroici tanto in un plebeo, come in un nobile.”

Ed in quanto al resto finirò col dirvi che di tutto quel che non tende alla felicità degli uomini a cui ha principalmente mirato il Manzoni, credo troppo fanciullesco trastullo per noi il disputare.”
