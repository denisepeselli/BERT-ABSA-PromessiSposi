Altri, annunciandovi questo libro, vi parleranno della superba edizione, della nitidezza, della bellezza, correzione e splendore della stampa, che palesano a qual grado di perfezione sia salita anche fra noi l’arte tipografica; ed altri vi diranno dei bei disegni e delle stupende incisioni che l’adornano, e che tutti sono opera di artisti a cui la fama ha già concesso patente di sommi: io invece mi atterrò alle correzioni, o per meglio dire, ai cambiamenti che in fatto di lingua ha creduto bene di fare l’autore: parmi questa un’impresa che, se non è di molta fatica, possa però soddisfare alla minorità degli studiosi e alla maggioranza dei curiosi. Il libro dei Promessi Sposi è forse , anzi senza il forse, il più generalmente letto in Italia, ed è il libro italiano che più sia familiare per gli stranieri, e certo che il mistero di questa popolarità a cui forse nessun libro è mai arrivato, se la si deve in parte all'importanza del romanzo, alla semplicità dell'invenzione, alla scelta dell'epoca, non poco merito si deve attribuire al modo con cui venne scritto, alla dicitura, alla lingua, ed alla verità dei colori coi quali ha voluto non adornare, ma fare i suoi quadri. Chiedete alla donna del popolo, alla dama, al facendiere, all'ozioso qual libro, se pure un libro scorre di volta in volta nelle sue mani, qual è quello di loro predilezione, ed essi vi risponderanno I Promessi Sposi; chiedetelo all'uomo d'ingegno, alle colte signore, e sempre la stessa risposta; domandate finalmente allo straniero quale fra i nostri grandi intelletti viventi egli stimi di più, e quale opera, ed egli vi dirà di Manzoni e dei Promessi Sposi. È sempre per la stessa ragione, per lo stesso motivo, quello cioè di aver scritto in una lingua semplice senza essere disadorna, pura senza essere astrusa per un quarto di lettori come usano certi infelici al giorno d'oggi, tutta patria senza bisogno di ricorrere a quei vieti vocaboli che furono i primi stridori della lingua italiana quand'era bambina, quando la sua voce non era ancora del tutto formata, e che doveva spirare tanto tesoro d'armonia e d'incanto. Ed in questa persuasione pare che sia entrato più ancora l'autore coi nuovi cambiamenti; pare che, non contento da questo canto di aver pensato al bene, abbia voluto tentare il migliore: tutte le nuove lezioni tendono fino ad ora a ravvicinare sempre più la lingua scritta a quella parlata, e se io non mi sono ingannato sull'intenzione dell’illustre autore, parmi questa una grande e generosa missione, molto più che egli è uno certamente fra i primi che poteva arrogarsela, sia per autorità di nome, che per vastità di sapere e d’ingegno: sono molti, continui e gravi i lamenti intorno al poco amore degli Italiani per leggere i loro patrii autori, ed in particolare i contemporanei; né io voglio farmi giudice della loro giustizia, trattandosi di materia assai delicata; ma Dio buono! come pretendere che si abbia a leggere alcuni autori che ad ogni seconda riga vi condannano a prendere in mano i vocabolari, se pure questi bastano per conoscere quanto essi volevano dirvi, che fanno professione di difficoltà, che vi scrivono la vostra lingua, quella del vostro paese, quella che avete succhiato col latte, in modo che voi non l’abbiate ad intendere; in modo che vi riesca di meno facile intelligenza delle stesse lingue straniere: allora la colpa non è tutta dei lettori; e che gli Italiani possano innamorarsi degli autori e dei libri del loro paese a preferenza, bene lo hanno dimostrato lo scrittore dei Promessi Sposi, e qualche altro che su quella stessa traccia hanno cercato di scrivere non per una classe privilegiata, ma per la nazione, non per i soli dotti, ma per l’universalità, non per una casta, ma per l'intera società.

I cambiamenti qui sotto notati sono tolti alle prime sette pagine del primo capitolo: ciascun lettore da questi pochi potrà formarsi un'idea sull'importanza della nuova edizione; e se non m’inganno, le correzioni degli altri fascicoli, quando abbiano ad essere pure così numerose, parvi che esse racchiudano nn principio, un sistema che può molto giovare a rendere più popolare, e quindi più
universale la nostra letteratura. Altri a dismisura più versati di me in questa materia potranno entrare più nel midollo della cosa di quello che io possa, ed abbia volontà di farlo io in un articolo di giornale volante: a me sarà bastato di averne dato l’esempio; imparerò volentieri dai miei bravi consoci quanto mi sapranno dire su questo importante argomento.