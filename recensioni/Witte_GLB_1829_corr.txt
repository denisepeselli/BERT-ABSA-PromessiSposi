Le critiche italiane (delle quali l’estensore del presente articolo non lesse fuorchè due, tranne alcune private per lettera) accusarono il romanzo di mancanza d’unità, e per verità non è da negare che per la metà dell’opera gli eroi del romanzo sono quasi neppur nominati. Nondimeno unità c'è pure; unità di concetto, piuttosto che di avvenimenti; e quella unità la riconobbe già forse il lettore nel premesso epilogo. Da tutte le diverse cose finite nel libro emerge questo concetto di pura morale cristiana: che nella scala delle azioni umane, cominciando dal delitto fino ai più sublimi sforzi di giustizia e di virtù, tutti i modi di ridurre ad azione la propria volontà dell’uomo, sfociano a male e a danno; che le nostre vie non sono le vie del Signore; che l’intero sacrificio dell’interesse personale e di tutte le concomitanti idee di onore puramente umano costituisce la sola virtù che sia vera ed accetta. Questo principio si scorge manifestissimo nelle avversità che sopravvengono a Renzo, il quale, vivendo in tempi turbolenti sotto un governo che esercita la giustizia solamente contro il debole, è facilmente tratto a farsi giustizia da sé, e alla fine del libro è poi costretto a confessare che la nostra propria sconsideratezza è le più volte causa che siamo visitati dalle disgrazie; ma che però nemmeno la condotta la più circospetta e la più retta non bastano sempre a guarentircene; che nondimeno sia che succedano per nostra colpa, o no, la fiducia in Dio vale ad attenerci il senso presente, e ce le rende salubri per una vita migliore. Anche negli episodi questa verità si mostra abbastanza potente, e si può dire che vi siano collocati a questo fine. Ciò che all’estensore del presente articolo sembra il lato debole del libro, è la mancanza di attività e di contenzione nei personaggi principali medesimi. Lucia, nel suo carattere di genuina femminilità debolezza, sebbene priva di attitudine a forti risoluzioni ed azioni, ha però colpito nel giusto; e il voto appare fatto nel turbamento di un cuore angustiatato. Renzo, all’incontro, non sa deporre un istante quel senso di giustizia egoistica, e ciò che egli fa o dice di più sensato, gli è quasi contro sua voglia estorto da Lucia e dal Padre Cristoforo. Quindi è che in totale noi prendiamo poco interessamento per lui, e riguardiamo l’esito finale quasi come uno dei felici successi d’ogni giorno.

Ma particolare lode merita l’arte con la quale l’autore seppe congiungere con la realtà le invenzioni della sua fantasia. Non solamente è tutto storico il fondo della scena nei pubblici avvenimenti e nelle persone che vi figurano; non solo il sentimento di lesa giustizia (concetto dominante del libro e reso di un’evidenza, direi così, legale dalla stessa impotenza dei mezzi impiegati dal Governo per sostenere la giustizia) viene trasfuso nel lettore; ma oltre a ciò c’è un altro ingegnosissimo artificio, che l’estensore del presente articolo non si ricorda di aver veduto usato altrove. Le cronache milanesi di quell’epoca parlano di alcuni importanti personaggi in un modo enigmatico, senza dirne il nome. Di queste figure Manzoni si è impadronito, ne ha usato per macchine principali del romanzo (per esempio l’Innominato, Gertrude, ecc.), e ha reso per tal modo quasi impercettibile la linea di confine fra la tradizione storica e la parte immaginata. Un altro mezzo d’illusione poi non potrà essere sentito che da pochi lettori tedeschi. Con uno stratagemma, oggimai vecchio, Manzoni assevera nella prefazione di aver tolto la storia da un vecchio manoscritto quasi contemporaneo agli avvenimenti, e di quel manoscritto ne dà le prime pagine. Ora, il secolo XVII è rimarchevole nella letteratura italiana per molte particolarità, che si sogliono comprendere poi nel termine seicentismo, come a dire: un linguaggio ricercato, pesante, ma pensato; un eccesso di detti sentenziosi; frequenza smoderata di similitudini, spesso insulse, spesso desunte da astruse cognizioni, principalmente di scienze fisiche o naturali, ecc. E questa maniera è mitigata però e purgata di tutto ciò che offenderebbe il nostro gusto, si mantiene insensibilmente in tutto il libro, e viene a produrre sul lettore una particolare e pressoché inavvertita impressione di originalità. Per citarne un esempio solo: nel racconto degli avvenimenti che hanno strascinato Geltrude nel chiostro, si accenna, come il padre di lei (quando essa fu introdotta per la prima volta in società), le lasciò per ispecial favore la scelta della matrina; e che Geltrude naturalmente scelse la dama che d’intelligenza col padre si era quasi unicamente occupata di lei durante la serata. « Era, dice l’Autore, avvenuto come quando il giuocatore di mano, facendovi scorrere dinanzi agli occhi le carte di un mazzo, vi dice che ne pensiate una, ed egli poi ve la indovinerà: ma le ha fatte scorrere in modo che voi ne veggiate una sola. »

Tutte queste impressioni di verità e realtà non vengono punto indebolite (come succede nei romanzi di Walter Scott) da figure, di cui balza immediatamente all’occhio la creazione tutta ideale (rein poetisch). Il libro è tutto pieno di tratti finissimi, spiati direi così dalla natura, e non esagerati di un pelo per accrescere l’effetto. La miserabile bonarietà del poltrone Don Abbondio, il cordiale e confidente senno della madre di Lucia, il zotico cappuccino Galdino, le vociferazioni popolari nella sommossa di Milano, i dialoghi all'osteria, la saccenteria contadinesca dell'ospital sarto, e quella di un genere più elevato di Don Ferrante, sono della medesima verità e piacevolezza. Alta ammirazione merita la verità spassionata con la quale sono ritratti i caratteri principali di quell'epoca: taluno potrà riscontrarvi schiariti quegli stessi risultati che la propria ineducazione gli aveva già fatto intravedere; tal altro vi troverà istruzione e lume. Particolarmente vuolsi rimarcare la pittura degli ecclesiastici. Il colloquio tra il Conte Zio e il Provinciale dei Cappuccini guida il nostro sguardo negli arcani dell’indicibile torbido dei grandi; Don Abbondio ci offre l’immagine della infingarda nullità, del basso egoismo degli ultimi avelli della catena. Ma nello stesso tempo il Cardinale Borromeo, ed i Cappuccini nel Lazzaretto da una parte; e dall’altra particolarmente il Padre Cristoforo mostrano di quanto una viva fede, la rassegnazione e la illimitata obbedienza elevino l’uomo al di sopra dei confini ordinari dell’esistenza mortale. La storia terribile di Geltrude ci insegna come, a qualunque delle sagge cautele della Chiesa, estranee passioni e pregiudizi possano prevalersi dei monasteri come tremendi strumenti delle loro mire. Il primo genere di vita di Cristoforo ci insegna però nello stesso tempo a riguardarli come sicuri asili da traviamenti, anche del genere più nobile.
La viverza dell’intera rappresentazione è il pregio che si fa sentire per primo, e che quindi non occorre di avvertire se non di passaggio. Questo pregio è riconosciuto appieno dagli stessi critici italiani, e la pittura della peste, il sogno di Don Rodrigo e simili ottennero una immediata celebrità. E riguardo alla peste, ha questo il vantaggio sopra altri celebri quadri di questa sorta che, non solamente desta in noi l’interesse storico universale, ma genera in noi un sentimento più profondo e individuale, in quanto che eccita la nostra compassione per persone che ci sono conosciute e care.

Riguardo alla lingua, debbe aggiungersi che (tranne i luoghi dove l’Autore parla egli stesso) si scosta essenzialmente dalla lingua italiana comunemente usata nei libri. L’Autore ha voluto allenarsi più strettamente alla realtà di quello che si soglia nella letteratura italiana; e gli eroi del suo romanzo, essendo contadini, volle appropriarsi le circoscritte loro idee e le loro elocuzioni familiari. Certamente quest’assunto è dei più difficili. Dovendo Lucia e le sue emozioni eccitare tutto l’interesse del lettore, doveva necessariamente l’Autore evitare di prestarle quella squisita melensaggine che tanto ci diverte nei villani del Boccaccio. Ma neppure doveva egli, se non intendeva di escludere totalmente la sua opera dalle alte classi della letteratura, adottare la lingua propria del volgo. Sotto questo rapporto si sarebbe meglio tollerata la prima, che la seconda. L’estensore del presente articolo deve però confessare che le tante interruzioni, la doppia e talvolta triplice ripetizione della stessa parola, hanno prodotto sopra di lui un effetto piacevole, e che l’Autore lascia di quando in quando desiderare la fluidità e l’armonia della lingua italiana.

