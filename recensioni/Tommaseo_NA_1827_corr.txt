I Promessi Sposi. Storia milanese del secolo XVII, scoperta e rifatta da Alessandro Manzoni. Tomi tre. Milano, tip. Ferrario, 1825-27.

A parlare degnamente dell’opera d’un Uomo grande e per cuore e per ingegno, converrebbe conoscere e sperimentare i raziocinii ed i sentimenti che diressero, dettarono, modificarono (forse ad insaputa di Lui medesimo) il suo lavoro: converrebbe imparar prima tutto ciò che vi fosse da imparare e nel suo libro e nelle sue intenzioni, per aver poscia un diritto a dedurre l’importanza di quello, di queste l’effetto: converrebbe elevarsi sopra le proprie opinioni e i pregiudizi del secolo; sovrastare all’altezza d’una gran mente, comprendere la vastità d’una grande anima; e dopo tutto ciò, ragionare con quel tuono di riverenza e quasi di religione, che ogni spirito non corrotto sente dovuta alla vera grandezza. E qual critico potrebbe mai senza una specie di rossore mettersi a giudicare un’opera d’Alessandro Manzoni? Chi non si sentirebbe sgomentato dalla stessa modestia di quest’uomo singolare; da quella modestia quasi incredibile, che gli fece attendere con trepidazione il giudizio dell’Italia, che gli dettò quelle scuse alla fine, così nuove, e, convien dirlo, così poco onorevoli alla nazione, in mezzo alla quale un tal uomo presentandosi ne ha sentito il bisogno? Ma se un sentimento profondo della difficoltà dell’impresa, se un affetto sincero e per l’Autore e per l’opera, se l’amore dell’arte, se un’attenta meditazione e sul libro e sul genere, dessero un qualche diritto a parlare, l’ardimento dal mio lato potrebbe forse avere una scusa. Poich'altri lo desidera, esporrò quel che io sento con brevità e con franchezza; persuaso che certi tocchi, quali ch’essi sieno, possono venire opportuni a promuovere in altrui dei pensieri più profondi, dei raziocinii più vasti.

II. Al Ripamonti, degno biografo di Federigo Borromeo, al Ripamonti (se non è troppo ardita la congettura) noi dobbiamo la prima ispirazione di questo romanzo. Il Manzoni trova in quel libro raccolti intorno al carattere di Federigo, i fatti di un Potente straordinario e senza nome, di una strana Monaca, di una sommossa, di una fame, di una peste; e nella peste le cure pietose di alcuni uomini singolari. Cose tutte d’una importanza ben superiore alle solite mire dei romanzieri; e però degne della scelta del nostro. Or come ravvicinare, come legar queste fila? Con l’invenzione dei Promessi Sposi. L’invenzione, se è lecito dire, non è che un pretesto a mettere insieme quelle lezioni gravissime della storia: e si potrebbe, senza far torto al libro, affermare che gli episodi qui siano l’importante, e il nodo principale della cosa sia il meno.

Il disegno dell’intero, l’arte di collegare i fatti, di passare dallo storico all’inventato, dal grande al piccolo, è veramente mirabile. Subito dopo la minaccia annunciata al prete, entra il P. Cristoforo, e prepara l’adito ai Cappuccini del terzo tomo. Fra Cristoforo dispone la gita di Lucia a Monza, di Renzo a Milano. La gita di Lucia prepara il carattere della Monaca, la gita di Renzo prepara la descrizione della sommossa: le tresche della Monaca danno appicco all’affare dell’Innominato; l’Innominato trae con sé Federigo. Il nuovo rifugio trovato a Lucia la espone alla peste: quindi il Lazzaretto, i Cappuccini, fra Cristoforo nuovamente, e la fine.

La stessa divisione dei tomi (per non discendere minutamente ai capitoli) è da maestro. Nel primo, il matrimonio si scioglie, gli Sposi si dividono; nel secondo, Renzo esce dallo stato, Lucia è rapita e fa il voto. Nel terzo, la fame, la peste; dopo la peste, le nozze. Il disegno nella sua semplicità è sapientissimo.

Il più dei romanzi errano sempre sulla medesima corda: questo ha, come ognun vede, armonie variissime: il carattere dei bravi d’un secolo singolare; il carattere d’un parroco ignaro del suo dovere; il carattere di due buoni villici, d’un raro frate, d’una cattiva monaca, d’un padre tiranno, d’un popolo in sommossa, d’un gran capo di scellerati e di scelleraggini, d’un gran vescovo. Si passa dalle minute vicende della vita privata alle grandissime della pubblica; dai villani ai principi, dagli assassini ai vescovi, dalla pace alla sedizione, dall’innocenza al delitto, dal monastero alla prostituzione, dall’amore al terrore, dal sorriso alla pietà, dalle nozze alla morte.

III. L’autore degli Inni sacri e dell’Adelchi si è abbassato a donarci un romanzo; ma volle che fosse un romanzo il più possibile degno di lui; che abbracciasse, a dir così, tutti i gradi dell’umana condizione, tutti gli stati del cuore umano: al qual uopo la scienza di Colui che scruta i cuori gli è giovata non poco a indovinare certi secreti profondi, certi sentimenti, ch’egli non ha certamente sperimentati, ma che se non possono sempre dirsi svelati con precisione, è ben raro che si possano tacciare d’esagerato o di falso.

Questo ingegno mirabile si caccia sempre nel forte della difficoltà; descrive il più duro da descrivere; esprime il più delicato da esprimere: e se talvolta il sentimento della difficoltà superata par che troppo l’appaghi; se talvolta par ch’egli si crei le difficoltà, penetrando nelle minuzie; se par che talvolta dimentichi che il bello è difficile non è il difficile; questo istesso difetto ha sempre qualche ragione profonda; e solo chi non la vede può fargliene colpa. Manzoni non tende al curioso, come fa lo Scozzese sovente; egli cerca la bellezza universale nelle situazioni comuni: ed anche cercando il comune (parlo del disegno), è raro assai ch’egli cada nel comunale. Fugge le troppe combinazioni; sdegna quell’artificio puerile di cercare che tutte le circostanze s’inchiodino e si accentrino, come in un orivolo le ruote.

IV. Ma là dove trionfa il suo genio, dove la lealtà di quel cuore apertissimo tiene vece d’ispirazione, egli è nelle parti storiche del suo lavoro. Allora Egli c’insegna d’un modo evidente e salutare, e come si scriva una storia, e come sia più bella la storia del romanzo. Al leggere i tratti di Federigo, la peste, la fame, e simili tratti, o veri in tutto, o poggiati in gran parte sul vero, ogni animo retto dee, dopo breve meditazione esclamare: Oh! ce n’est pas ainsi qu’on invente.

Quando l’Autore narra il vero, egli ha molte cose da dire; molte ne raccoglie con sublime semplicità in una pagina, in un periodo; il suo spirito s’innalza, si espande; il suo tuono si rassicura, il suo stile s’invigorisce: quando inventa, egli ci dà la narrazione a goccia a goccia; una specie di timida accuratezza, di scrupoloso studio della verisimiglianza, lo tiene in angustia, gli toglie quella franchezza ch’è il tuono del Genio, il tuono degno di lui. S'egli avesse con più ancora di liberalità voluto donarci quelle circostanze storiche che rendono individuali i fatti, se fosse più di frequente disceso alle allusioni dei patrii costumi, delle leggi e degli abusi, se avesse fatto spiccar più vivo il contrasto fra le abitudini italiane e le spagnuole, che presentavano un riscontro sì comico e sì fecondo d’applicazioni, il lettore, cred’io, gliene avrebbe saputo buon grado.

V. Noi dicemmo che in questo romanzo l’invenzione non è che un pretesto. Il difetto del libro è un’eccellenza nell’autore: pure potrebbe parere a taluno, che a proposito di troppo poco, Manzoni si metta a narrare grandi cose. Renzo e Lucia entrano, è vero, in molti degli avvenimenti narrati, ma non c’entrano, a così dire, che per isbieco. Ora parrà, che il venire attaccando al destino di due villanucci, il destino di tante migliaia d’uomini, non sia naturale: parrà che troppa importanza sia data al carattere di quelle due creature. Un montanaro può certamente essere un uomo stimabile come un re: ma non so se meriti d’essere il soggetto d’un romanzo; non foss’altro, per la ragione che i montanari in Italia non si dilettano di legger romanzi. Non intendo che questo sia preso per un epigramma: che sarebbe ben misero. Intendo che non si ha da scrivere ad uomini che non leggono. Il parlare di villici a un cittadino sarebbe utilissimo se si volesse e potesse a questo modo rettificare quelle ingiuste, crudeli e stolte opinioni che separano condizione da condizione, e suddividono la specie umana in non so quante altre specie. Questo pare in vero che sia stato il fine del sapientissimo e virtuosissimo Autore: ma resta a vedere se per ottenerlo sia necessario, sia utile far due villani gli eroi d’un romanzo. Non bisogna essere aristocratici, ma, sia che si tratti di grandi, sia che di piccoli, non bisogna adulare.
VI. Il sovrano ingegno dell’Autore poteva certamente trovare un intreccio che legasse que’ gran fatti storici, senza scegliere a ciò due villani: un intreccio che mettesse la parte inventata più in armonia col restante. Giacché quantunque si debba gran lode al merito della varietà, pur convien confessare che lo spirito che ha dettato i caratteri di Renzo, d’Agnese, di Lucia, di Perpetua, di don Abbondio, non è certamente da paragonarsi allo spirito che ha dettato i caratteri di fra Cristoforo, della Monaca, dell’Innominato e del Cardinale. Bisogna pure persuadersi che gl’infimi nella scala del mondo, son fatti per essere i primi nell’ordine della verità, non come agenti ma come pazienti: e il patire degl’infimi, se si vuol che abbia effetto, s’ha da dipingere in pochi e gran tratti. Finché Renzo e Lucia soffrono la violenza del forte, finché ci si presentano in mezzo al terrore, alla persecuzione, alla morte, l’animo nostro elevandosi alla sublimità dell’autore, oltre al rettificare le torte idee della società intorno a questa ridicola e deplorabile ineguaglianza di condizioni, oltre al compiangerli, li ama, li onora e venera quasi in loro trasfuso lo spirito che li ha creati. Ma quando Renzo si mette a consulta col dottore, quando tenta l’impresa di quel matrimonio surrettizio, quando entra nella sommossa, quando predica in un’osteria, quando la fa da padrone in un lazzeretto, allora il carattere acquista non so che d’inconveniente, la narrazione non so che di frastagliato, la lettura non so che di greve e di sterile: allora si sorride di coloro a cui si vorrebbe compatire, si disprezza coloro che si era cominciato a stimare, e non s’intende perché a un personaggio siffatto l’autore abbia degnato dar tanta importanza. Egli è perciò che Lucia si presenta più interessante: perché opera meno; non fa che patire. È ben vero che a quando a quando anche Lucia parla troppo: e questo non par naturale in una villana che tratti con gente cittadina e nuova; non par necessario a destare pietà, anzi la spegne. Si poteva insomma in questo romanzo portare tutto lo spirito d’imparzialità e rettitudine intorno all’ineguaglianza degli stati, senza che Renzo ne fosse l’eroe principale.

All’ingegno, ripeto, di Manzoni non era difficile conciliare la cosa altrimenti. La fame, la peste, la sommossa, Federigo, i Cappuccini, tutto si trova in Milano. Monza è vicino; l’Innominato non è molto distante. L’autore ha voluto collocare la scena in campagna, perché la campagna italiana, almen quanto la scozzese, meritava l’onore d’un bel romanzo. Per questo fine rinunciò forse a un pensiero più naturale; qual sarebbe stato, a cagione d’esempio, scegliere, invece di villani, una famiglia di città, povera ma gentile, fatta bersaglio alle medesime persecuzioni e vicende. Anche così, c’era mezzo di dar risalto ai quadri campestri. E ad ogni modo, poiché si volle scegliere la campagna, si poteva forse profittarne un po’ più.

In somma, o Renzo e Lucia non son che un appicco a legare i gran fatti storici; e allora (dirà taluno) non occorreva dar loro tanto spazio, tanta cura: o il fine del romanzo è veramente Renzo e Lucia, ed allora la fame, la peste, il passaggio delle bande alemanne, le vicende di F. Cristoforo, della Signora, dell’Innominato, i tratti insomma più divini, son tutte prolissità fuor di tema.

VII. Questo, se è lecito chiamarlo difetto, che ha tante scuse nei sentimenti nobilissimi dell’autore, e tante ammende nella maestria con cui quei caratteri sono trattati, proviene, al parer mio, dall’avere il Manzoni pensato di comporre il suo romanzo col solo fine di comporre un romanzo.

Nella semplice storia c’è il fine immediato e immancabile della verità; e la verità porta sempre, per quanto piccola appaia, di grandi conseguenze morali. Ma nella invenzione, convien che l’autore si metta, a così dire, nel luogo della Provvidenza medesima, si crei un fine prima di crearsi dei mezzi; prima di cominciare il viaggio si proponga una meta. L’ingegno e l’animo di Manzoni, non potea certo immaginare, non che comporre un romanzo, che non fosse, a dir così, consacrato dalla morale più sublime e più pura. Da questo lato guardando il suo libro, lo si trova unico, originale: ci si scorge un gran passo fatto, non dico dallo spirito nazionale, ma dalla letteratura e dal secolo; una conquista, se è lecito dire, ottenuta dalla verità. Ma non basta. Dall’ingegno e dall’animo di Manzoni si deve pretender di più; e così non v’ha critica che fargli si possa, che non l’onori: giacché le son critiche tutte da non si poter fare che ad un tal uomo.

Un’opera d’invenzione, io diceva, deve proporsi direttamente una gran verità da provare con le prove d’immagine e di sentimento: e questa verità nel romanzo di Manzoni non so vedere qual sia. "Il sugo di tutta la storia," dice egli nell’ultima pagina, "si è, che i guai vengono bensì sovente per cagione che uno vi dia, ma che la condotta più cauta e più innocente non assicura da quelli; e che quando vengono o per colpa o senza colpa, la fiducia in Dio li raddolcisce e li rende utili per una vita migliore." Ma la prima parte di questa conclusione sarà forse disputata da quelli che credono, i guai della vita non esser mai una semplice prova (cosa contraria a quella Provvidenza che non è mai precoce, e che dispone il tutto soavemente); ma sempre una prova insieme e una pena.

Quanto alla seconda parte della conchiusione, la è troppo schietta per potersi porre in fondo a una serie di vicende così complicate: a dir più chiaro, quel sugo è troppo poco a tre tomi.

VIII. Ma noi, a dispetto della modestia dell’Autore, diremo, che non è quello certamente il sugo di tutta la storia; che non c’è pagina, in cui qualche grande verità, di quelle verità che consolano gli animi sinceri e atterriscono le menti orgogliose, non sia degnamente annunciata, o accennata, o dipinta. — E dopo ciò, ripetiamo ancora che il tutto non ha un’intenzione.

L’autore ha trovato nella storia un bel tema da romanzo: ha veduto nelle varie nazioni tanti romanzi più o meno buoni, più o men belli, più o men degni d’ispirarlo: volle scrivere anch’egli il suo; e lo scrisse; e c’insegnò come si scriva un romanzo. Ma un fine al di là del letterario, direttamente non credo se lo proponesse. Se questo fosse, la sua narrazione sarebbe talvolta più parca; egli non si fermerebbe a descrivere pel solo fine di descrivere: non apparirebbe nelle sue osservazioni, mista a un profondo sentimento morale, una certa modesta sì ma sensibile affettazione di osservare sempre e tutto: egli camminerebbe più franco la sua via, affretterebbe più disinvolto al suo fine; eviterebbe per ultimo certe allusioni o troppo erudite, o troppo sistematiche, o troppo minute; che il volgo, non so se per fortuna o per sciagura sua, non intende, o intese non trova né efficaci né facete; certe grazie insomma di convenzione, che i piccoli ingegni affettano, alle quali anche i grandi s’abbassano per modestia, per indulgenza, per timidità, qualche volta per sbadataggine.

IX. Ma quanto al fine letterario dell’opera, questo parmi maravigliosamente trovato e ottenuto. Perché, saper trarre dal genere più pericoloso le più sante istruzioni, dal genere più difficile le bellezze più semplici, dal genere più nemico alla realtà le verità più divine, non può essere che lo sforzo d’un altissimo ingegno. Si cerchino pure, se vuolsi, con occhio severo i difetti; si notino certe piccole inconvenienze e disarmonie che l’autore avrà forse sentito meglio d’ogni altro, che avrà forse voluto far sentire ai lettori per qualche suo fine; si dia sfogo nel criticarlo a tutte quelle piccole passioni che servono così bene ai bisogni del letterato: converrà sempre venire a quei tratti, ove l’unica via d’evitare la taccia d’insensato è l’ammirare tacendo.

Certo è che nel corso della lettura vari sono gli stati per cui passa lo spirito d’un osservatore che pensi. Dapprincipio, maraviglia, come l’autore degli Inni abbia saputo trovare quel tuono: il qual sentimento dà luogo alla persuasione irrecusabile d’una virtù che si fa tutto a tutti, d’una modestia che passando dal cuore all’ingegno, apre un nuovo campo di bellezze, e nell’atto stesso che insegna a divinamente sentire, insegna a scrivere umanamente. A questo sentimento succede un altro genere di maraviglia: come il Giusto solitario, come il Poeta del meglio, abbia saputo così penetrare in tanti spiriti diversi, dipingere tanti diversi caratteri, e in tutti indovinar qualche cosa di proprio, di profondo; trovar di quelle parole che scolpiscono insieme la passione, la spiegano, e la condannano. Codesta seconda maraviglia, convien confessarlo, si scema un poco all’accorgersi nel corso dell’opera, come l’autore converta il suo spirito d’osservazione in sistema, cerchi dappertutto una qualche verità non tanto da far sentire quanto da pronunciare; e nell’atto che il suo romanzo commenta la storia, egli si fermi egli medesimo a commentare il romanzo.

X. Parmi qui necessario notare, come ai difetti di questo libro si attacchino due caratteri particolari: uno proprio ai difetti di tutti gli uomini grandi; l’altro, oserei dire, unicamente proprio ai difetti di quest’uomo grandissimo.

Io volea dire per il primo, che dalle imperfezioni medesime un forte ingegno trae nuova forza; nuova, direi quasi, materia di bellezza: talché non trovi quasi difetto nel nostro autore, che da qualche lato considerato non abbia una ragione recondita, ma notabile; non dia una lezione utile o agli autori o ai lettori, non serva o di riposo all’attenzione, all’affetto, o di scala ad un’altezza maggiore. Chi è, per esempio, che confessando in questo stile una certa popolarità qualche volta affettata, non debba vedere insieme, come quell’affettazione c’insegni il bisogno profondamente sentito dall’autore nei libri italiani, d’essere più piani, più intelligibili, più utili per conseguenza e più veri? Chi è che trovando in certe concezioni, in certe osservazioni, in certi colloquii una lontana quasi aura dello spirito di Walter Scott, non debba insieme conoscere, come questa stessa relazione serva a far meglio sentire la molta distanza ch’è tra l’ingenuità candida e lo splendore dell’ingegno italiano, e l’eloquente oscurità dello scozzese; tra l’altezza dell’uno e la profondità dell’altro; tra quell’abbondanza che allarga il cuore e quella evidenza che raggruppa l’attenzione; tra una parzialità generosa pel bene e una equivoca, sebben forse apparente, freddezza, che si ferma con pari sicurtà e sulle spine e sui fiori della vita, che cammina con passo eguale e nel vuoto angoscioso della colpa, e nell’etere libero della virtù?

Ma una qualità più mirabile ancora, propria ai difetti di questo libro, si è che invece di accusare l’imperfezione del libro, essi accusano l’imperfezione del genere: sicché quando credi aver censurato il romanzo di Manzoni, t’accorgi di non aver preso di mira che la degnazione con ch’egli si è abbassato a voler fare un romanzo.

Chi mi sa dire per quali pensieri e sentimenti passasse lo spirito di quest’Uomo singolare nel corso del suo lavoro? Chi mi sa dire s’egli non l’abbia compiuto in uno stato di opinione molto diverso da quello in che l’ha cominciato? Di ciò ch’io pensi sul genere, ardirò forse parlare altra volta: ma qui mi sia lecito il dire un po’ asciuttamente, che voler fare un romanzo nel quale l’invenzione faccia meno a cazzotti con la storia, i caratteri sieno più in armonia con la realtà delle cose, sarebbe difficile più ch’altri non crede. E sui caratteri appunto giova fermarsi alcun poco; dove la libertà del mio dire non sarà, spero, inutile al tutto.

XI. Chi può (dice Manzoni, parlando d’una di quelle gride economiche la cui generazione non pare ancora bene spenta in ogni parte d’Europa), chi può entrare nel cervello di Antonio Ferrer? — E chi può, vien qui subito da dimandare, chi può mai entrare nel cervello o nell’animo, d’uomo alcuno? Le eccezioni, o, meglio, le ipotesi matematiche sono d’una rigorosa esattezza, e l’essenza loro (nel senso più largo della parola) è la sola che si conosca dall’uomo: non così le creazioni o le ipotesi romanzesche. Elle sono, e ognuno se lo vede, all’occhio dello stesso autore, molto più incerte, più oscure degli enti stessi reali.

Dopo aver detto che una delle prove del mirabile ingegno e del raro senno di Manzoni, si è l’arte di trasportarsi nei vari stati, nelle varie opinioni dei suoi personaggi, il dar loro sovente i pensieri, gli affetti, le parole lor proprie, incomunicabili; dopo aver detto che ci ha dei tratti in cui da questo lato riguardato il suo libro, è il più maraviglioso di tutti i romanzi, convien poi confessare che quel libro è pur sempre un romanzo, che l’autore non poteva ottener l’impossibile, e che a quando a quando doveva a lui, come a tutti coloro che fingono, necessariamente avvenire, di far cioè i suoi caratteri più o men belli del vero.

Certo è che gli uomini del volgo e della villa, il più delle volte parlano e pensano in modo, da non doversi, da non potersi ritrarre le loro parole, i loro pensieri. La cultura, è vero, dell’intelletto e del cuore viene a poco a poco nobilitando e appurando quel corpo di sensazioni, ove la fantasia dell’affetto tien luogo della ragione: ma questa cultura non è ancor tanto penetrata negli ultimi seni della nostra, come suol dirsi, società: e se non ancora, che direm del seicento? Il parlare, gli atti, e tutta la persona e la vita di un villano lombardo di quella età dovea certo essere qualcosa di goffo, e a descriverlo veracemente, di intollerabile. Tanto è ciò vero, che quando l’autore discende alla pittura fedele degli atti villani, comincia a spiacere un poco.

Che dunque restava? Abbellire il carattere di quei villani; dar loro dell’ideale, cioè del lontano dalla realtà delle cose; dipingere due persone quali non furono mai. Io parlo con tanta franchezza, perché il difetto non cade sull’autore che ha fatti tutti gli sforzi di un ingegno strapotente per menomarlo, per farlo dimenticare ad altrui, e in principio forse anche a sé stesso; cade sul genere. Egli è ben possibile trovare un frate come fra Cristoforo; non un villano come Renzo: quella non è natura corretta, è natura cangiata.

XII. Renzo ha un doppio difetto. Dall’una parte gli manca un carattere proprio, e dall’altra egli pretende a un carattere troppo più gentile della sua condizione. Renzo è un giovane buono, innamorato, zelante del bene, e un po’ collerico: ma tutto questo non forma un carattere. Si può essere buono, innamorato, zelante del bene, e un po’ collerico in cento modi. Si può fare quello che Renzo ha fatto con dieci temperamenti diversi. Che vuol dir ciò? Vuol dire che un uomo non può creare un carattere, può appena appena conoscerlo e copiarlo quale la natura lo dà; che l’indeterminazione è il difetto inevitabile di tutti i caratteri ideati nel romanzo, come di tutti i caratteri finti nella società; che il modo unico d’evitarla almeno in parte, è il restringersi a commentare la storia, come fece sovranamente l’autore nei caratteri dell’Innominato e del Cardinale. Ma dopo tutto questo convien confessare che i lettori si prendon poco pensiero dei caratteri d’un romanzo, e non cercano che dei fatti che li divertano: e quanto più i caratteri sono generici e spinti, tanto più ci trovano piacere e li ammirano. Se Manzoni fosse stato men saggio, sarebbe piaciuto ancor più.

XIII. Lucia ha men carattere ancora: è più ideale di Renzo: i suoi sentimenti, il suo linguaggio sono più delicati, più alieni dalla sua condizione. Ella non ha di villano che la ritrosia con cui si schermisce dalle carezze delle sue rustiche amiche, là nel secondo capitolo.

Agnese ha un solo dei due notati difetti: ella non ha un carattere individuale; ma ne ha uno speciale: le sue parole, i suoi sentimenti hanno più del contadinesco e del greve. E qui non posso lasciar d’esclamare: egli è pure uno strano soggetto quello in cui non è lecito essere eccellente senza riescire un po’ greve!

Si osservi però che se l’Autore avesse prescelto un tuono di narrazione meno agiato ed esatto, poteva forse, sorvolando certe particolarità della vita e dell’indole rustica, presentarne soltanto la parte amabile e bella. Questo si dirà, è l’ideale: rappresentare i caratteri da un lato solo, e abbellirli. Io credo per altro che si possano sorvolare certe circostanze d’un fatto senz’alterarlo. Non trattasi già nel romanzo d’istituire un processo, ove l’Autore venga a giudicare dei fatti, dopo averne assoggettate al lettore le prove favorevoli e le contrarie: trattasi d’esporre un giudicio sui fatti semplicemente narrati, ma un giudicio che si compenetri, a dir così, con la stessa narrazione. Chi volesse veramente presentar tutti i lati di tutte le cose, oltre al non finirla mai, confonderebbe il lettore, e, piuttosto che aiutarlo, sturberebbe il suo senno.

Il carattere di Federigo è il più sovrano di tutti, perché la storia lo dà bell’e fatto. Ed è singolare a notarsi come quel personaggio che ha ispirato il romanzo, appaia così tardi, si mostri così poco, e pur faccia un così notabile effetto. Tanto è vero che l’efficacia non sta punto nella lunghezza! Tanto è maestro il disegno di questo lavoro! Tanto l’Autore ha saputo comandare col genio a quelle solite smanie d’autore che creano i difetti per troppo ansiosamente cercar le bellezze!

Sul carattere dell’Innominato molto si avrebbe forse a dire, prima di conoscere con chiarezza se quelli siano veramente i gradi pei quali uno spirito passa alla conversione: bisognerebbe per altro conchiudere se questo carattere, o checché si voglia stimare, è cosa mirabile ed unica.

Quello della Signora sarebbe più individuale e più vivo, se l’Autore, come la pubblica voce afferma, non avesse per eccesso di delicatezza, troncato la parte dei suoi traviamenti. Ad ogni modo, i capitoli ch’essa occupa nel primo tomo, contengono una serie di bellezze sovrane.

Il carattere di fra Cristoforo è più contornato. È un uomo che ha patito, che patisce; che opera con un fine, in un senso, con un’indole sua. Le circostanze che, a dir così, lo figurano, non sono di quelle generiche della umana natura: son tratte da questa fonte, ma vengono acconciamente applicate.

XIV. Si osservi in genere, che i personaggi più buoni, come Renzo, Agnese, Lucia e fra Cristoforo, l’Arcivescovo stesso, hanno tutti qualche difetto; e i meno buoni, come don Abbondio, don Rodrigo, non hanno niente di lodevole nel carattere loro. Questo non par conforme a natura: così non è l’uomo. L’uomo è un cumulo di contraddizioni. Io so bene che condurre un carattere dal principio alla fine, quale lo condurrebbe un uomo reale nella realtà delle cose, è impossibile: so che dai pochi dati che ci offre la storia dedurre un carattere e compirlo, è cosa da far disperare ogni intelletto che mediti: so che, per questa e per altre ragioni, il romanzo, l’epopea, la tragedia, debbon sempre, più o meno, poggiare sul falso. Ma questo ancora non basta a giustificar don Abbondio.

Don Abbondio è tanto uguale a sé stesso, che se non fosse la grand’arte dell’Autore, all’ultimo annoierebbe. Egli in questo romanzo fa troppa figura, occupa troppo spazio. Egli è il più duro di tutti: niente lo cangia. È ben vero che certi difetti son più difficili a vincere di certi vizi: ma se gli uomini sono così stupidamente egoisti che il sentimento del loro dovere, l’esperienza dei guai passati, le parole e l’esempio d’un grand’uomo, l’aspetto della morte, il cangiamento di tutte le circostanze, non basta a cangiarli, allora non è prezzo dell’opera ritrarli sì a lungo. E con tutto ciò, don Abbondio parrà certo a molti il miglior carattere del romanzo.

Quel servo che annunzia a fra Cristoforo il tradimento di don Rodrigo; quella serva dell’Innominato, e qualche altro carattere di second’ordine, sono più rilevati e più individuati di tal altro che risalta di più. E ciò perché? Perché è più facile gettare in pochi tratti un carattere; più facile scolpirlo, come diceva l’Alfieri, in un verso che in una tragedia. Il Conte Attilio, il Potestà, son caratteri non arditi né scolpiti in modo preciso. Bisognava trovare quella parola potente che li incarnasse: di quelle parole che sono lo spirito e l’originalità di Manzoni; che formano, a così dire, il suo tuono.

XV. Questo tuono, che in tutti gli autori è il composto della natura e dell’arte, del genio e dell’imitazione, della scienza dei libri e di quella delle cose, del pensiero e dell’affetto, della parte più spirituale e della più materiale dell’arte dello scrivere, questo tuono nel libro di cui parliamo, merita d’essere attentamente osservato. Qualunque esso sia, è sempre il tuono d’un Uomo distinto.

Una sincera modestia, sempre sublime perché conduce a quella verità che l’orgoglio ha sempre alterata, e un delicato lepore che viene dal non saper dare troppa importanza alle cose che ci riguardano, sono, ben temperati l’uno dall’altro, il carattere d’ogni grand’uomo: carattere che trasfuso nello stile, lo rende semplice, vero, ed amabile. Ma questo lepore che molte volte nel libro di Manzoni è eloquente di tante cose profonde, e fa (direi quasi) sdrucciolare con sé certi motti che valgono un trattato, questo lepore sente talvolta del mendicato e del piccolo: talvolta par profuso sopra cose ridicole dall’un lato, ma troppo gravi dall’altro: e ciò in altro libro sarebbe bellezza, ma non in questo, dove a molte piccole cose si dà così seria importanza.

Se non che, da un uomo che segue con amabile semplicità i miti impulsi del suo bel cuore e del suo raro ingegno, non è poi da esigere un freddo rigore in seguire quella certa convenienza di tuono, ch’è così facile a degenerare in sistema, ed a farsi monotonia. Egli è lecito però l’affermare, che nel tuono di questo libro domina insieme col vasto non so che di vago, che alla fin fine potrebbe essere il difetto di chi s’abbassa a soggetti minori della propria grandezza. Perché se quel libro è fatto pel volgo, è tropp’alto; se per gli uomini culti, è troppo umile.

E a questa ineguaglianza, che in sé medesima non è certamente un pregio, noi pure dobbiamo non poche delle bellezze che rendono questo libro più mirabile a chi più lo ripensa. Perché quando l’Autore s’innalza a quel tuono sublimemente generico, assoluto, e vicino alla lirica passionata, quando parla in suo nome, e fa la sua parte, allora egli ci apparisce uno spirito superiore: non è lecito più lodarlo, non si può che onorarlo e tacere. Allora quel sentenzioso che offende talvolta, o si fonde nella narrazione, od abbaglia di quella luce più che umana che mostra gran cose in passando. Allora quella franchezza che si fa sovente desiderare nel resto del libro, quella franchezza ch’è il carattere singolare del pennello maestro di Walter Scott, esercita tutta la sua efficacia sugli animi e sugli intelletti.
Dico che in questo libro sarebbe a desiderare un fare più svelto e più franco. La modestia dell’Autore, si spinge, se è lecito dire, talvolta sino a diventare l’orgogliosa. Egli teme di non scolpire abbastanza i caratteri, di non fare abbastanza impressione: perciò si ferma su tutto. Se, invece di mostrarsi conoscitore degli uomini in genere, Manzoni avesse voluto spiegarci solamente i misteri di quel pezzo d’uomo che è l’uomo morale, allora egli sarebbe stato sempre grande; ma allora non avrebbe fatto un romanzo.

In un romanzo, quelle profonde osservazioni morali che mostrano l’uomo divino, giungono come inconvenienti, e, per l’imperfezione del genere, oserei dire, un po’ pedantesche. Bellissimo, esclama il lettore: ma è una sentenza!

Insomma, per ripetere in altre parole le cose dette, Manzoni talvolta lascia immaginare troppo al lettore, talvolta nulla: il suo tuono è il tuono d’un uomo superiore che s’abbassa per giovare altrui, ma talvolta pare non si abbassi che per piacere: e questo lo fa troppo lepido. La sua naturalezza è quasi sempre artifiziata, ma di un’arte sublime: le sue intenzioni vanno sempre al di là delle sue parole: e per gustare molte espressioni, molti tratti, e lo spirito dominante dell’opera, bisognerebbe aver conosciuto l’Autore dappresso. Si conosce più il libro dall’Autore che non l’Autore dal libro.

XVI. Ma non si può ragionare dei difetti e dei pregi d’un’opera tale, senza pensare che il tuono narrativo, e specialmente nel romanzo, è il più difficile sforzo dell’arte. Cento generi d’affettazioni, cento generi di difetti che possono parere bellezze, sono insieme da fuggire. Non melenso racconto, non ignuda sentenza; non femminile prolissità, non concisione superba e imprecisa; non buffoneria, non gravità; non passione; non lesione del vero, non timida imitazione della realtà; non soverchia tensione, non soverchio riposo di pensiero o d’affetto. Per fare un romanzo perfetto, bisognerebbe avere tutte le qualità necessarie per non fare romanzi.

Tocchiamo, a cagione d’esempio, qualche cosa della prolissità.

È bello, dicono molti, ma è troppo minuto: è bello ma non è rapido. — Non è rapido, rispondo io, è minuto, ma è bello.

La prolissità in questo libro è sempre pensata, ha sempre una ragione; e non comune, e non indegna d’un tal uomo: sta solo a vedere se è sufficiente. Il non omettere nulla è un gran pregio; ma può diventare difetto, e difetto incomodo. Quanto alle particolarità della natura fisica, quelle che risultano evidentemente dalle cose premesse, bisogna saperle omettere. Quanto a quelle della morale, chi vuol notomizzare il cuore, può fare, se gli piace, un trattato. Ma notomizzarlo, al modo di Manzoni, fosse anche più prolisso, è cosa sì nuova anche nei trattati di morale, che merita gratitudine, venerazione, almeno rispetto.

La novità e l’importanza di certe osservazioni profonde ha tentato il grande ingegno: il grande Uomo poteva, è vero, resistere alla tentazione, pensando al genere che aveva tra mano: ma il pubblico ci avrebbe egli guadagnato? Io non so. — Molti sanno che certa chiarezza è cosa più desolante di certa oscurità; che l’osservare tutto non è il vero mezzo d’essere originale né d’insegnare a osservare; che se l’autore tratta tutte le cose con pari esattezza, il lettore non sa più da che parte voltarsi. So anch’io che bisogna accennare quello che il fatto ha di proprio, non quel che ha di comune con tutti i fatti; so che se voi mi dite tutto, io non posso immaginare più nulla, e che invece di dilatarmi le idee, me le avete ristrette; so che le verità da insinuarsi in un romanzo debbono essere narrazione, non aforisma, non disputa, non parentesi, non corollario; so che c’è una filosofia la quale pare recondita ed è comune; che le sentenze pensate non valgono le sentenze meditate, e che le immagini meditate non valgono le immagini pensate: ma so ancora che la prolissità di Manzoni dà molto a pensare.

Tutto non si può, non si deve dire: ma quanto poche in quel libro sono le cose di cui, dopo un attento esame, si possa affermare con franchezza assoluta: questo non era da dire! E chi sa che uno dei fini di quella lunghezza non sia il collocare nella debita distanza i tratti grandi e notabili, acciocché non si nocciano a vicenda per troppa prossimità? Chi sa se quel romanzo abbreviato, parrebbe più bello? Un grand’uomo trae dai difetti le bellezze, come, se è lecita la similitudine, come la Provvidenza trae bene dal male.

Una splendida scusa inoltre di questo, se così vuol dirsi, difetto, è nel principio sapientissimo dell’Autore, ch’è forse lo spirito di tutto il libro. Egli non cerca l’insolito: cerca le ragioni solite e il solito progresso di quelle cose che vengono a poco a poco a formare gli avvenimenti insoliti. Sicché quantunque sia vero che non si possa dir tutto senza cader nel comune, e che convien dire cose che siano individuali e che accennino da lontano una verità universale, e che questo è il bello e il sublime; ciò non ostante potrebbe essere che la regola avesse nel caso nostro una di quelle eccezioni, che l’originalità non solo può ma dee fare alle regole. L’Autore ha veduto che in tutti quasi i romanzi, in tutte quasi le storie, in molti dei poemi e dei drammi, le circostanze vitali dei fatti, le gradazioni degli avvenimenti e degli affetti, non sono né fatte sentire, né sentite; si procede per salti, si altera così la natura, si falsificano i caratteri, i sentimenti, le cose. Quel difetto letterario è più morale che forse non paia: e se Manzoni, per evitarlo, e per insegnarlo a evitare, cadde avvertitamente nel difetto contrario, non dovrem noi sapergliene grado? Dico avvertitamente: perché convien pure osservare come quella sua lunghezza è non già la fecondità che sgorga dall’immaginazione e dall’affetto, è la fecondità che procede dal molto pensiero; non è l’abbondanza che accompagna la ricchezza, è l’abbondanza che segue a un’economia molto savia, e, se vuolsi, un poco stentata.

Altre cose e su questo argomento, e sullo spirito del libro, e sulla parte drammatica, e sullo stile, e sulle importanti conseguenze da trarsi da questo singolare lavoro, mi rimarrebbero a dire: sempre peraltro converrebbe conchiudere che i difetti di questo libro dimostrano un grande ingegno, le bellezze un ingegno divino.

