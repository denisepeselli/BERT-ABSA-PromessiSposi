È finalmente compiuto un lungo e gentile desiderio dell'Italia. Il suo maggior romanzo I Promessi Sposi comparve finalmente alla luce, in forma di edizione la più viva ed elegante che abbia vestito insino ad oggi quel famoso volume, e quello che più importa, con le correzioni e l’appendice dell’autore che tratta della Colonna infame. Questa splendida e sudata edizione sarà vivo e parlante documento ai giovani della grande ed ardua impresa che è lo scrivere; quando però s’intenda lo scrivere ai posteri, squisiti e severi giudici, non per una lode fatua del momento, e sovente vergognosa.

Sarà celebre sentenza di riprovazione agli scimmiatori che sfornano romanzi uno all’anno, credendosi immortali per aver seguito, ma le mille miglia di lungi, un famoso romanziere, e vergogneranno tutti i manzoniani che lo gridano divino, che poi falsano l’una delle sue principalissime doti: la lima. Usanza di tutti gli scimmiatori è far il panegirico di un autore, non emularne che i difetti propri all’uomo; e nulla così lasciare intentato perché un nome glorioso diventi l’appellativo di una scuola sciagurata.

Sarà finalmente questa edizione splendida gemma, non delle lettere solamente, sibbene delle arti, le quali concorrono con l’opera dei sommi cultori loro: Gonin, Riccardi, Azeglio, Sogni, ed altri, ad arricchirlo di quattrocentocinquanta disegni originali, incisi in legno nello stabilimento del pittore Sacchi. La tipografia Guglielmini e Redaelli, con la bella carta e i caratteri, con l’accurata correzione dà l’ultima mano al lavoro, il quale per ogni rispetto vuol riuscir cosa tutta degna di lode.

Il primo fascicolo già pubblicato presenta a prima vista con muta eloquenza ciò che non direbbero a significare per avventura le parole.