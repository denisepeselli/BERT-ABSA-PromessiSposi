
Ho letto che in Inghilterra ha avuto grande fortuna una nuova
traduzione inglese che è stata fatta ora dei Promessi sposi, e mi
sono ricordato che, circa settanta anni fa, una bella signora
svedese, che era stata a lungo a Londra e con la quale
m’incontrai in uno stesso albergo delle vicinanze di Napoli,
conversando mi raccontò che, essendosi recata da un libraio,
assisté allo spettacolo di una signora inglese che entrò furiosa e
depose o piuttosto gettò sul banco un libro, dicendo: «Mi avete
dato un libro illeggibile, noiosissimo». Fd essa andata via, la
signora guardò di che libro si trattasse e vi lesse sopra:
MANZONI, I promessi sposi.

È da augurare che la critica letteraria europea cominci a fare
ammenda della fredda stima in cui ha tenuto l’opera del
Manzoni, che è nel numero delle opere capitali della letteratura
europea nel secolo passato. Per parte mia, soglio rileggere
questo libro periodicamente e ne traggo sempre commozione e
conforto, e sempre rinnovata ammirazione per la perfezione
della sua forma. Può sembrare strano che io dica ciò, avendo
altra volta stampato che i Promessi sposi sono una bellissima
«opera oratoria»; ma veramente debbo confessare che quella
impropria parola nacque da un errore o piuttosto da una grossa
distrazione nella quale incorsi nel criticare il giudizio corrente e
che fu anche del De Sanctis, che i personaggi del Manzoni si
distinguano in concreti e realistici come Renzo e don Rodrigo,
astratti e ideali come Lucia e fra Cristoforo, e intermedi come
don Abbondio; ed io affermai per contrario che il Manzoni
usava lo stesso metodo per costruire gli uni e gli altri, e volevo
dire che gli uni e gli altri erano prodotto della stessa fantasia
artistica, cosa che mi sembra sempre verissima.
Ma quanto all’«opera oratoria», sarei impacciato nell’assegnare
l’origine del mio errore, perché vi ebbe parte lo zelo di
irreprensibilità cattolica del Manzoni e l’osservazione dello
Scalvini, che I Promessi sposi non si svolgessero sotto libero
cielo ma sotto la volta di una chiesa; per non dire delle vivaci
critiche del Settembrini che in verità non ebbero molto potere su
di me. Comunque, da ciò venne che concepii l’idea di una sorta
di fusione nell’opera del Manzoni tra Poesia e Oratoria; dal che
avevo il dovere di guardarmi più che altri, per la feroce
insofferenza da me sempre manifestata per la confusione nella
quale artisti e critici incorrevano della Poesia con l’Oratoria. Ma
dire l’origine di un errore o di una distrazione è sovente assai
difficile, e tale è nel mio caso. Pel quale debbo confessare che
sono rimasto molto mortificato tra me e me quando vi sono
tornato sopra, ancorché nessuno me n’abbia rimproverato come
io meritavo.

Dopo questo ben chiaro mea culpa, alcune correzioni, come è
naturale, sono da introdurre in ciò che ho scritto del Manzoni
per questa parte, e ne lascio la non difficile cura agli intelligenti
lettori.

Piuttosto, sarà da soggiungere qualcosa sul sentimento cattolico
del Manzoni: cioè, che esso risponde a una concezione morale
della vita quale anche un non cattolico ma di alto animo fa sua.
E forse in ciò è la vera origine della diffidenza che la Chiesa
cattolica ebbe verso il Manzoni, nel quale non trovava nessuno
dei motivi che servivano alla sua politica. Della qual cosa si
avvide presto Carlo Cattaneo, che disse che la Chiesa cattolica
assai volentieri avrebbe bruciato sul rogo Alessandro Manzoni.
E anche di recente abbiamo udito borbottare contro il Manzoni,
poco cattolico, che nel suo romanzo aveva messo insieme una
monaca incestuosa, un frate omicida, e un parroco vigliacco, e
si era mantenuto tacitamente giansenista in tutta la sua vita. Il
vero è che precipuo pregio dei Promessi sposi è la sincerità,
sempre rigorosamente osservata dal suo autore, che non mostrò
di farsene un vanto e la praticò con semplicità di movimenti.


