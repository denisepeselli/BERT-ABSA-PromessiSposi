Mormorando que’ versi tra’ denti un letterato bisbetico gettòmi incontro I Promessi Sposi, ch’io desiderava ardentemente leggere. E perché, diss’io al burbero letterato, quest’atto di spregio? Se voi non apprezzate i romanzi o favolosi o storici ch’essi siano, perché Rousseau ha detto che non si debbono dare a leggere alla gioventù, e perché li stimate letture senza profitto, pretendete voi, che tutto il mondo debba essere fanciullo, e del vostro avviso?

"Per l’appunto," il letterato rispose, "ed io bandirei i romanzi dai libri come Platone bandì i poeti dalla repubblica."

"Adagio un poco, signor legislatore dell’esilio," io ripresi; "stimate voi il Crebillon?"

"Non andate più avanti," interruppe il burbero: "voi volete dirmi che egli fu della lettura de’ romanzi appassionatissimo: che un bel giorno, entrato un importuno nella stanza ov’egli leggeva, si lamentò d’esser distratto al momento di veder cacciato un cattivo ministro. Ma io vorrei che mi diceste se le tragedie di quel drammatico non si risentono appunto di quella sua favorita lettura, come altri osservò, e vorrei poi più specialmente sapere se egli ebbe vivendo più passione pel giuoco che per i seri studi: perché, se volete che io ve la dica schietta e come la sento, paragono la passione di legger romanzi a quella del giuoco: ella è tutta nel cuor di coloro che, vivendo nell’ozio, hanno bisogno di trovar modo di uccidere, come dicesi, il tempo, e d’essere profondamente agitati. Gli Arabi, a quel ch’io credo, ci dettero i primi romanzi, ma ci fecero anche regalo dell’algebra e d’altre utili cognizioni: ne dettero i Greci dei bassi tempi, ma siamo loro debitori in gran parte, ai loro discendenti di Costantinopoli, del risorgimento de’ buoni studi. Le nazioni non hanno mai torto: ne hanno moltissimo gli individui, i quali, padroni di scegliere tra il buono e il cattivo, l’utile e l’inutile, fanno come Medea, e invece di medicare avvelenano."

Sorpreso io da questa più invettiva che critica, dovetti rispondere: "Signor mio, passi il suo mal talento per il romanzo favoloso, ma per lo storico…"

"Peggio che mai," interruppe di nuovo quel brontolone, "peggio che mai. La poesia, che usa d’un linguaggio verisimile, può scegliere soggetti storici come favolosi per le sue imitazioni, ma la prosa, che usa del vero linguaggio, come, oltre a valersene per dipingere la finzione, oserà di mescere la finzione alla storia onde in un componimento non sappia chi legge discernere se il racconto è storia favolosa, lo che può ben concepirsi, o se egli è favola storica, lo che involve controsenso e contraddizione? Ci è voluta la critica dell’Alciato per dimostrar favoloso il racconto storico di Belisario cieco, e col bussolo in mano chiedendo al prossimo l’elemosina. Riconoscereste voi la vera storia di Arturo nel romanzo storico scritto in cattivo latino da Geoffrey di Monmouth, che diventò poi il testo di tutte le stravaganze cavalleresche del dodicesimo secolo? Se porgete orecchia ai romanzi storici, le gesta del celebre Rutland (Orlando) vi si cambiano in una favola tra le mani, e le supponete storia scritta da Tilpino, o Turpino Vescovo di Reims, che non scrisse mai niente di questo. La novella si annunzia lealmente per favoloso racconto, e ciò non ostante il Giannone nella sua storia civile del Regno di Napoli rileva l’impertinenza, come egli la chiama, del nostro Boccaccio, il quale contro la storica verità mette la pia Regina Teudelinga tra le braccia d’un mulattiere. In proposito del romanzo, di cui parliamo, io vi domanderò se il carattere del Cardinal Federigo Borromei Arcivescovo di Milano non si ha da riputar favoloso come quello di Don Abbondio e di Donna Geltrude…"

"Non andate tant’oltre," dovetti io allora soggiungere. "Lasciatemi leggere I Promessi Sposi, e vi risponderò."

Tolsi il libro, lasciai il censore mentre tuttora brontolava, mi ridussi alla mia casa ove, libero dai suoi schiamazzi, lessi con avidità, e senza interruzione, tranne quella, che ai bisogni della vita è pur necessaria, quel libro, sicché seguendo il buono o cattivo criterio, che nelle opere di gusto è per me la somma delle impressioni dilettevoli, che in me si risvegliano, giudicai, esser quell’opera un’ottima, ed interessantissima produzione.

Doveva però rendere il libro al censore, e la urbanità richiedeva, ch’io in persona glielo riportassi.

Entrando, dopo essermi fatto annunziare, nella sua biblioteca, ov’egli sedendo si volse accigliato verso di me, incominciai in tono scherzevole:

Poiché là corre il mondo ove più versi
di sue dolcezze il lusinghiero Parnaso...

Al che, stizzito, dal suo sedile levandosi, il censore mormorò tra i denti alcune parole, onde nacque tra lui e il Giornalista il dialogo, che io qui trascrivo.

C. So cosa volete dirmi. Le dieci edizioni, e fossero le mille, non contano. Anche i romanzi della Scudery misero sossopra la Francia finché Boileau non giunse a porli in ridicolo e a vendicare la causa del gusto.

G. Aspettiamo dunque il Boileau dell’Italia, che ancora ha da nascere, per ridercela di un romanzo, di cui sono state fatte sì presto tante edizioni. Ma io vi cito un sentimento, e voi mi allegate un esempio: sapete pure il dettato dei logici:
Nil valet exemplum litem quod lite resolvit.

C. Ebbene, ragioniamo. Qual è il titolo del vostro romanzo?

G. I Promessi Sposi: storia milanese del secolo XVII.

C. Alto là: come volete che un privato sposalizio sia la storia di una provincia e di un secolo? Forse perché lo sposalizio accadde in quel secolo e in quella provincia? Epimenide dormì in una spelonca in Creta per anni cinquanta. Voi dunque scriverete un romanzo, che avrà per titolo Il sonno di Epimenide, storia greca del VI secolo avanti Cristo, ed esaurirete l’assunto vostro col narrare tutti i grandi storici fatti che avvennero mentre quel greco dormiva. Ma che avrà a che fare un sonno con quegli storici fatti, sebbene tra loro contemporanei? Quanto ha avuto a che fare nel secolo XVII lo sposalizio di due filatori di seta di Lecco con la politica del cardinale di Richelieu e del conte duca per gli Stati di Milano? Vedete a quali stranezze porta il romanticismo, gran spregiatore dell’unità nell’invenzione. Voi vedrete questo spregio in tutto il vostro romanzo, e lo vedrete spinto talvolta al segno da render non tollerabile il finto romantico allato al vero storico, come quel vaso di terracotta, di cui parla l’autore, costretto a far cammino (pubh! l’ultra-romanticismo delle pentole che camminano!) in compagnia di vasi di ferro. Se così può andar la bisogna, sarà a tutti facile scrivere romanzi, e potrem dir con Orazio:
Scribimus indocti, doctique poemata passim.

G. La favola delle pentole di creta e di ferro è antichissima, e non è romantica, né è gran cosa il farle viaggiare, anziché per acqua, per terra. Ma io non venni qui a disputar con voi di generi, essendo io persuaso della verità di quel detto:
Tous les genres sont bons, hors le genre ennuyeux.
Onde, pregovi, non sbuffate altrimenti.

C. Se la mia interiezione vi dispiacque, ho l’onore di dirvi, che nel vostro romanzo ve n’è a bizzeffe, e tali ben spesso...

G. Non è ancora tempo di parlar dello stile né della lingua. A una cosa per volta.

C. Parlate dunque dell’azione e della condotta, e poiché incominciar volete dall’uovo, datemi saggio d’aver tutto letto ed attentamente considerato come se doveste fare un estratto dell’opera per il vostro giornale.

G. Vi soddisfo. I protagonisti del romanzo sono, come voi già diceste, Renzo Tramaglino e Lucia Mondella, due poveri filatori di seta di Lecco, terra del Milanese presso al lago di Como. Nell’antefatto del componimento quei due giovani sono promessi sposi, e l’azione incomincia il dì innanzi al già fissato per il loro matrimonio avanti al proprio parroco Don Abbondio. S’apre il romanzo con la grafica descrizione delle adiacenze di Lecco, della quale non potreste desiderare né la più viva, né la più evidente, né la più atta a determinare l’interesse del lettore con la magia del colorito locale. Torna il curato Abbondio per una delle sdrucciole di quei monti del passeggio a casa in sulla sera del giorno 7 di novembre dell’anno 1628.

C. Vale a dire d’un giorno del secolo XVII, come esprime il titolo...

G. Appunto così. Il sole, che tramonta e toglie già il giorno tra quelle giogaie, aggiunge un grado di più all’interesse della perigliosa situazione, nella quale Don Abbondio si trova. Mentre va oltre col breviario alla mano, dicendo il suo ufficio, vede come appostati per assalirlo due brutti ceffi, che dalle armi e dall’abito conosce essere due bravi. Bravo e sicario erano parole sinonime in quella età, ed ogni signoretto teneva nel proprio castello una mano di questi bravi come strumenti delle sue prepotenze: onde l’autore...

C. Converte il romanzo in una cantonata di strada, e vi appicca per extensum nove gride o bandi pubblicati in Milano dal 1583 al 1652 contro i bravi per farli meglio conoscere.

G. No: per far meglio conoscere la cattiva polizia di quei tempi, per dimostrare da buon nepote dell’immortal Beccaria l’inefficacia delle pene,comunque severe, ... e per tessere stabilmente il verisimile del suo romanzo, il quale deve principalmente consistere nell’agir di que’ bravi, e nello spavento che in que’ tempi incutevano.

C. Sì: perché allora comandavasi l’esecuzione delle leggi in astratto. Or, che avrebbe detto l’autore dei bravi dell’età di mezzo, allora quando leggi non vi erano né in astratto né in concreto?

G. Voglio ammettere che la pittura, che egli fa dei disordini di quel secolo, sia un po’ esagerata; ma convien sovvenirsi che egli scrive un romanzo. I due sgherri intimano al prete, timido di sua natura, come l’autor lo dipinge, che il matrimonio di Renzo e Lucia non si ha da fare né domani, né mai: lo consigliano a saper vivere, lo reveriscono in nome del signor Rodrigo, loro padrone, uno di que’ signoretti, dei quali pur ora parlammo, e si dileguano. Giunge pensieroso e tremante il buon prete alla propria canonica, e chiama e cerca Perpetua.

«Era Perpetua, come ognuno se ne avvede, la serva di don Abbondio: serva affezionata e fedele, che sapeva ubbidire e comandare secondo l’occasione, tollerare a tempo i brontolamenti e le fantasticherie del padrone, e fargli a tempo tollerare le sue, che divenivano di giorno in giorno più frequenti, dacché ella aveva passata l’età sinodale dei quaranta, rimanendo celibe, per aver rifiutati tutti i partiti che le si erano offerti, com’ella diceva, o per non aver mai trovato un cane che la volesse, come dicevano le sue amiche.»

Vien Perpetua, e sebbene il prete avesse tutto l’interesse a non manifestar l’accaduto, tra per il peso, che è sempre il segreto all’uom debole, tra per la voglia di Perpetua di conoscerlo, alla serva lo manifesta.

C. Ed avrei voluto che qui finito fosse il primo capitolo del romanzo, risparmiando quel prolisso e inutile cicaleccio, che nasce tra il prete e la serva, e quel “ci vuol’ altro cerotto, ci vuol’ altro cerotto, ci vuol’ altro cerotto” per non bere un bicchier di vino, come battistrada del principe di Condé, che poco dopo vien fuori come chiaro-scuro dell’insonnio del prete.

G. Ma se voi togliete queste caricature al romanzo, cosa volete che sia? Passò il povero don Abbondio un’angosciosa nottata: dopo vario fluttuare di pensieri, risolse di prender tempo, e dormì.

«Ma che sonno! Che sogni! Bravi, don Rodrigo, Renzo, viottoli, rupi, fughe, inseguimenti, grida, schioppettate.»

Viene il dì appresso: don Abbondio lascia il suo letto aspettando Renzo con timore e con pari impazienza, ed ecco che Renzo arriva «in gran gala, con piume di vario colore al cappello, col suo pugnale dal bel manico nella taschetta delle brache, con una cert’aria di festa e, nel tempo stesso, di braveria comune allora anche agli uomini i più quieti.» Stupisce dell’incerta e misteriosa accoglienza che gli fa don Abbondio. Domanda a qual’ora convien che si trovino in chiesa, e si sente rispondere «oggi, oggi... abbiate pazienza, ma oggi non posso.» Domanda il perché, e dopo varie incertezze si sente rispondere...

C. Error: conditio: votum: cognatio: crimen, eccetera. Una domanda sugli impedimenti dirimenti. Oh, non bastavano gli impedimenti se bastava indugiare una settimana?

G. L’indugio d’una settimana fu preso dal prete come stratagemma, ma nel suo cuore pien di paura suonava il tremendo «né domani, né mai.» Parte assai scontento Renzo.

C. E, tra via, teme che i suoi occhi grigi s’incontrino con le parole che gli uscivano di bocca.

G. È un’idea di Renzo, che pensava nel 1600. Ma l’indugio, che ha proposto il curato, sì gli pesa sul cuore, che pensa tornare indietro onde chiedergliene nuova ragione. Vede in questo frattempo Perpetua, che gli camminava innanzi, ed entrava in un’orticello.

C. Donde era ella uscita per camminargli dinanzi? Conveniva che il lettore lo sapesse.

G. Volete dunque, don Marzio, che vi citi la porta di dietro? Renzo assale Perpetua, e tanto fa, tanto dice, che le strappa di bocca, essere l’indugio il comando d’un prepotente. Altro non ci voleva per farlo immantinente tornare ad affrontar don Abbondio, onde conoscere chi quel prepotente si fosse. Stupisce, e si contrista il parroco di questo nuovo impiccio, in cui la serva lo getta, e dopo vario resistere, impaurito dal contegno di Renzo tra il risoluto e il minaccevole, pronuncia il nome di don Rodrigo e gli narra l’incontro, le minacce e il divieto. Tanto basta all’indignato giovane, il quale, frettoloso di partire, schiva il giuramento del segreto, a cui seguendolo e fin sulla soglia dell’uscio il prete lo richiamava. Quindi entrano a quel meschino rimasto solo i brividi addosso: torna Perpetua con un cavolo in mano: odonsi dall’una parte e dall’altra rimproveri e scuse sulla rivelazione, e il povero sacerdote sì
pone a letto ove l’autore lo lascia per occuparsi di Renzo.

C. Permettetemi, ch’io vi osservi come questo modo di transizione da un personaggio ad un altro, da uno ad un altro avvenimento, non è troppo ingegnoso. Se lo usa l’Ariosto, il modo poetico, con cui se ne trae fuori, lo scusa abbastanza. Ma il prosatore...

G. Questo modo di transizione, se non è artificioso, è il più naturale, e il tono della narrazione dell’autore lo giustifica assai. Renzo ondeggia fra vari pensieri, fra i quali balena biecamente ancor quello d’aspettare al varco l’odiata persona e sterminarla col proprio archibugio... Ma Lucia, affacciandosi alla sua mente, lo chiama ad altri pensieri: a Dio, alla Vergine, ai Santi, all’orrore che in cuor cristiano risveglia l’idea d’un omicidio. E Lucia non potrebbe aver dato pretesto a quel prepotente di mischiarsi nei fatti suoi? Agitato da questo dubbio, s’incammina Renzo alla casetta di Lucia e chiede di parlarle. Ella usciva pur ora, attillata dalle mani della madre, per passare in pompa di nozze alla chiesa, in tal atto, in tal contegno, che descritto dall’autore innamora.

C. Qui avete ragione.

G. Renzo narra tutto l’accaduto a Lucia, la quale, coperta di rossore e tremando, esclama: «Fino a questo segno?». «Dunque sapevate», soggiunge il giovane... Ah! Renzo! riprende Lucia, e con tal tono che egli comprende come ella, senza gravi motivi, non avrebbe taciuto. Il corteggio per lo sposalizio vien licenziato col pretesto della malattia di don Abbondio, la quale, verificata dai meno creduli, è accolta come vera ragione dell’indugio.

C. Per una storia di villaggio fin qui va bene; ma non trovo, in tutto questo secondo capitolo, storia milanese del secolo XVII.

G. Ogni azione vuole la sua esposizione. I famosi Sette non potevano essere contro Tebe se prima non partivano da casa loro. Renzo ode da Lucia, in presenza d’Agnese sua madre, come un giorno, tornando ella dalla filanda, don Rodrigo le passò innanzi tra via e cercò trattenerla con chiacchiere non mica belle, alle quali ella non porse orecchia, udendo però che altro signore, che era con lui, rideva forte ed egli replicava: «Scommettiamo». La qual cosa, essendo anche nel giorno dopo avvenuta, Rodrigo diceva: «Vedremo, vedremo».

C. Poteva dir tutte queste belle cose Rodrigo, ma se egli diceva da vero, ed era puntiglioso di dimostrarlo, che accadeva, che egli mandasse gli sgherri a mettere paura al povero don Abbondio? Aveva avuto tempo assai per far rapir Lucia come egli poi tenta nell’azione del romanzo.

G. Sia pur così: ma può anche la cosa stare come l’autore la racconta. Lucia aveva manifestato in confessione al padre Cristoforo Cappuccino quel tristo incontro, la qual cosa soddisfa la madre, che cominciava a inquietarsene, e calma Renzo. Il padre Cristoforo ha dato alla ragazza il consiglio di affrettare il suo matrimonio.

C. Cattivo compenso per liberarla da quell’aquila rapace di don Rodrigo.

G. Il frate poté apprendere una tresca semplice e non un ratto. Dopo vario discutere tra i futuri sposi e la madre della donzella, questa propone che Renzo vada a prendere consiglio dal dottore Azzecca-garbugli.

C. Cancellate quel cognome dal vostro romanzo. Esso svela troppo la finzione, specialmente ove ella debba innestarsi sulla storica verità. Rodrigo, che è un personaggio influente nell’azione, non ha cognome. Incontro un altro influente personaggio, che non ha né nome né casato. Perché metter fuori un cognome visibilmente inventato? Il Boccaccio, sebbene novellatore, nominando un avarissimo in M. Erminio de Grimaldi, prima così lo indica, e quindi dice essergli il soprannome caduto di M. Erminio Avarizia.

G. Voi toglierete dunque ai criminalisti il bello e critico indizio di nome sinistro. «Va», dice Agnese a Renzo, «togli quei quattro capponi, poveretti, a cui io doveva tirare il collo per il banchetto di questa sera».

C. Si vede che nel secolo XVII i capponi ammazzavansi e si mangiavano a dirittura.

G. Sì: tra la povera gente, che in queste materie non va tanto per la squisitezza. Renzo prende i capponi e s’incammina verso il dottore.

C. I quali capponi, legati come un mazzetto di fiori e tra le mani d’un uomo che cammina agitato, formavano il quadro delle «quattro teste spenzolate, le quali intanto s’ingegnavano a beccarsi l’una l’altra come accade troppo sovente tra i loro compagni di sventura». L’episodio dei capponi andrà a genio a voi, non a me, che né raro né sovente li ho visti beccarsi legati e con le teste penzoloni.

G. Le vostre sono sofisticherie e non critiche. Giunge Renzo dal dottore Azzecca-garbugli, e non mi negherete che la pittura della libreria del dottore, del suo contegno, dell’occhiata data ai capponi (autorità punibile per il cliente)te ), lo scartabellar delle gride o bandi per
trovar l’appropriata al caso, e il sacro ribrezzo del consultore contro il cliente e i capponi quando ode che si tratta di rispondere contro un potente del luogo, è d’un tocco vivo, originale e piccante.

C. Sì, ma io non comprendo come Agnese, che suppongo abitare in Lecco, mandi Renzo a Lecco da quel dottore.

G. Leggete meglio il romanzo e vi chiarirete. Torna Renzo, più afflitto che mai, verso le desolate sue donne, le quali, nella sua assenza, visitate da frà Galdino cercatore de’ Cappuccini, udite il miracolo di padre Macario (che aveva pieno il granaio di noci a un benefattore e vuotatolo a un malfattore suo figlio, e piena al cercatore la bisaccia di noci), lo avevano pregato, ed egli, partendo, aveva data promessa di mandar frà Cristoforo alla loro volta onde le consigliasse e le aiutasse ancora in quel tristo frangente. Renzo narra loro l’infelice esito della sua gita: Agnese ne accusa il suo poco buon garbo; Lucia gli fa sperare che il frate tutto concilierà. Cominciava intanto a imbrunire: si dettero quei tre afflitti la buona sera, e lo sposo se ne andò col cuore in tempesta, ripetendo sempre quelle strane parole: «A questo mondo ci è giustizia finalmente». Tanto è vero che un uomo sopraffatto da grandi dolori non sa più quello che si dica.

C. Bravo! Sia benedetta la fine di questo terzo capitolo. Io le sacrifico tutte le critiche fatte fin qui.

G. Il padre Cristoforo esce col sol nascente dal suo convento di Pescarenico, terricciuola di pescatori sulla sinistra riva dell’Adda, per andare ov’egli era aspettato. La descrizione d’una bella e serena mattina d’autunno connette nel cuor del lettore le magnificenze della natura e la carità dell’uomo di Dio. Ma chi era questo padre Cristoforo? L’autore dipinge graziosamente il suo aspetto tra l’umiltà e una certa tal quale alterigia.

C. Togliete, vi prego, que’ due occhi d’un cappuccino paragonati a una pariglia di cavalli da tiro.

G. Là il paragone è pittorico ed espressivo. Il padre Cristoforo fu al secolo Lodovico, figlio di un facoltoso mercante, nobilmente educato, rimasto giovane e ricco alla morte del padre. Entrò nel mondo avvezzo all’adulazione, che in casa le sue ricchezze gli conciliavano, e mal soffrì l’annullamento di sé stesso che gli era pur necessario per conversare coi principali della città. Per conciliare questi passionati contrasti, contrasse il bisogno di dichiararsi protettore degli oppressi, la qual cosa lo spinse all’uso di mezzi violenti che la sua coscienza disapprovava. Andando un giorno col fattor di bottega, convertito da lui in suo maggiordomo, e due bravi, s’imbatté in un signore tale arrogante e soverchiatore di professione. L’esito di questo incontro fu un contendersi vicendevolmente il passo, un venire alle armi dei due signori e dei servi, il cadere a terra trafitto Cristoforo, il maggiordomo di Lodovico, e il mortal colpo da questi vibrato sul suo prepotente aggressore. Egli era però ferito di già: il circostante popolo, comecché egli fosse il più debole e più a difendersi che a offendere mirasse, si dichiarò per lui e lo scortò in luogo di medicina e d’asilo al convento dei Cappuccini, ove ebbe il conforto di udire che il suo moribondo nemico, conoscendo il suo torto, gli aveva lasciato il perdono. In questo convento egli donò per mano di notaio tutto il suo alla famiglia di Cristoforo e vestì l’abito religioso, prendendo il suo nome. Grande era stato il strepitare dei parenti dell’ucciso, e più grande l’esser nato or desiderio della vendetta, le quali cose più fortemente determinarono la vocazione di Lodovico; ma riuscì al guardiano del convento, salva la condizione di allontanarlo di là, di calmare tanta collera e anche di determinare il fratello del morto ad accogliere nella sua casa il padre Cristoforo, già uscito dal suo noviziato, che voleva a lui chiedere pubblico e solenne perdono. Bella e sublime è la pittura di quell’incontro, della dignitosa umiltà del frate, dell’ammansire dell’offeso, delle offerte di banchetto che egli fa all’offensore, e della semplice e sentimentale risposta del Cappuccino: «Si degni di farmi portare un pane perché io possa dire d’aver goduta la sua carità, d’aver mangiato il suo pane».

C. Ma voi non dite che il frate si esprime voler ritenere quel pane come un ricordo perpetuo. Perpetuo un corpo soggetto a muffire o intarlare!

G. È la forza del sentimento e della situazione che glielo fa dire. Or con quel cuore alto, generoso e benefico che aveva il padre Cristoforo, non è da meravigliare che si determinasse a soccorrere Lucia.

C. Ma v’era egli bisogno di fare un frate apposta per questo atto doveroso ad ogni cristiano? Temo che l’autore abbia piuttosto fatto il padre Cristoforo per il capitolo quarto del suo romanzo, che il capitolo per il padre Cristoforo. G. Così voi bandireste qualunque episodio di lavori d’imitazione? Il romanzo imita la storia. Ditemi, se scrivendo la storia di Giustiniano, non bisogna prima descriverlo quando guidava l’aratro, e poi mostrarlo gotico, vandalico, ecc., e dottore in legge?

Ora, giunto dunque il padre Cristoforo alla casuccia della bella sua penitente, sparse in essa parole di consolazione e, ottenuta da Renzo, che mormorava minacce, la promessa di rassegnarsi e confidare in Dio, esibisce di parlare a Rodrigo onde tentare di svolgerlo dal suo empio progetto. Si accomiata da quegli infelici, nel cuore dei quali un raggio di speranza è rinato; si sdigiuna al convento, e s’incammina al castello.

C. Questo castello era discosto forse tre miglia. Eravi un castello anche a Lecco, dove alloggiava un comandante, ed una stabile guarnigione spagnuola, come osserva l’autore in principio. Non era meglio che il frate, rispettabilissimo in quei contorni, andasse a cercar la protezione del comandante o della guarnigione anziché esporsi a un malvivente diffamato qual’era Rodrigo?

G. Volevi dunque convertire il padre Cristoforo in una spia? Osservate piuttosto che, quanto più la missione del frate era perigliosa, tanto più meritoria diventava per lui. Non potreste desiderare descrizione più pittoresca del palazzotto di Don Rodrigo, sorgente isolato a somiglianza di una bicocca sulla cima d’uno dei promontori onde la costiera torreggia. Passa il padre Cristoforo per gli approcci di quell’ermo soggiorno, e tutto annunzia i timori e la forza del suo superbo dominatore.

C. Una sola osservazione. Quei due scheletri di avvoltoi, con ossi trale unghie, esposti al vento su quell’altura, e i cani che abbaiano di dentro, sono storia o romanzo?

G. L’uno e l’altro.

C. Per dare il carattere a un secolo, quei due scheletri d’avvoltoio non mi sembrano sufficienti. L’imperatore Giustiniano teneva alla porta del suo palazzo due orsi, conosciuti col nome, l’una d’innoxia, l’altra di mica aurea, e nonostante il detto “Regis ad exemplum totus componitur orbis”, nessuno prese quell’uso come segno del prepotente carattere di quel tempo.

G. La vostra erudizione non distrugge l’effetto della bella pittura del palazzotto. Le porte son chiuse, segno che il padrone stava desinando e non voleva disturbi. Ma il rispetto dei bravi per i Cappuccini, presso ai quali spesso trovarono asilo, e un vecchio servo, che educato al tempo del padre di Don Rodrigo, il quale era ben diverso da lui...

C. Non si tratta dunque del carattere dei signori del secolo XVII, ma di quello d’un individuo.

G. Non vi rispondo. I bravi ed il vecchio gli servono di mezzo per essere introdotto nella stanza del pranzo, dove sedevano a mensa Rodrigo, il suo cugino conte Attilio, il Potestà e il Dottore Azzecca-garbugli.

C. Mancava uno però per il concertato verosimile del romanzo.

G. Chi?

C. Il comandante del castello di Lecco.

G. Oh, questa è bella! Doveva dunque Don Rodrigo regolare l’invito a pranzo secondo il vostro piacere?

C. No, ma quando era alla sua tavola il capo dell’Autorità civile, per render più verosimile l’impunità delle sue prepotenze, conveniva che vi fosse anche il capo dell’autorità militare.

G. Ma l’autorità militare poteva non avere influenza di sorta alcuna nella interna politica dello stato.