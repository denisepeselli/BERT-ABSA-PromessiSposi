Il nostro secolo, è secolo di vero ed assoluto miglioramento, per questa ragione che il popolo, quel povero popolo, una volta dimenticato affatto, ed o per orgoglio o per inerzia trascurato, oggidì è rispettato tanto, che tutto quello che lo riguarda forma soggetto delle meditazioni dei filosofi, delle cure degli storici e dell'immaginazione dei poeti. Anche la gran copia dei romanzi, che per alcune meschine teste segna un decadimento nella letteratura, non è che l'argomento di questa benefica tendenza di essa a diventar popolare. Questo amor del popolo entrato nei sapienti è un bene di cui dobbiamo congratularci tutti. Camminando i dotti e i governi per questa generosa e santa via, noi ci avviamo in tal modo ad un'epoca di perfezione, ad un'epoca in cui il novero degl'ignoranti, dei pregiudicati, dei superstiziosi, e dei tristi per conseguenza sarà il novero dei meno, perché il vero non sarà più esclusivo retaggio di privilegiati e pochi uomini (non sempre più buoni degli altri, né sempre disposti a far buon uso della scienza), ma patrimonio universale della moltitudine. La letteratura popolare, specie di letteratura nata da non molto, e in Italia più tardi che altrove, il suo progresso, la sua critica, mi pare soggetto degno di serie e importanti considerazioni. Non si tratta di meno che della libertà e della felicità di tutti; poiché libertà e felicità a minimi termini non sono che cognizione universale del vero, ed uso di esso nella privata e pubblica vita; né v'ha peggior schiavitù e peggior miseria dell'ignorar il vero e del non condursi nella vita a seconda di esso. Sì, a chi considera la cosa da questo lato, un opuscolo letterario di poche pagine, che valga a piantar nelle menti del volgo una verità o ignorata, o dimenticata, o praticamente trascurata, è un fatto di grave importanza nella storia letteraria, anzi nella storia generale d'un popolo, e quindi per natural conseguenza debbono reputarsi più benemeriti e della patria e della società gli uomini di lettere che seppero e vollero adeguarsi ai bisogni dei più. Benedetto eternamente il nome del Manzoni, che fece uso dell'altezza e del genio per abbassarsi, e tolta alla sua prosa e concetto Roma e stile antico e solenne, parlò al popolo la favella del popolo, voglio dire la favella del candore e della naturalezza. E tanto premio di gloria ottenne con questo felicissimo tentativo, che ormai il chiedere dell'operaio avvezzo a leggere qualche pagina anche per passatempo, se ha letto i Promessi Sposi, è fargli ingiuria. Il che prova non solamente l'omaggio consentito universalmente allo scrittore, ma la necessità sentita di uno scrittor popolare. L'esempio di Manzoni dovrebbe pur essere una lezione potente per retori, e per tutta la casta degli scrittori solenni e cattedratici, dai vocaboli sonori e dai periodi ritondati, dalla perpetua imitazione, e dal culto pagano della forma latina!
Ma la generazione di questi non è sciaguratamente né distrutta in Italia, né disingannata, quantunque la dimenticanza sia il loro retaggio, e il disinganno intorno al loro merito, prevalga ormai nelle menti di tutti. Manzoni dunque segna tra noi il primo passo d'una letteratura popolare, ed è sotto questo aspetto, ch'egli agli occhi del filantropo è degnissimo della smisurata reputazione di cui gode in tutta Italia, più ancora che corro aspetto di romanziere, e di sommo poeta. Aperta dunque la via, coronati i primi sforzi fatti per buona ventura da un genio, coll'applauso di tutti, e quel che è più colla convinzione di quasi tutti essere questa la maniera di scrivere, così volere i tempi e la ragion dei tempi, è questione fruttuosa l'esaminare quanto si fece doppio, e quanto di più e di molto rimane ancora a fare.
Prima di entrar nella questione, convien teoricamente discutere quali siano i caratteri primari dello scriver popolare, i quali d'altronde non si possono desumere che dalla natura stessa del popolo a cui si scrive. Il popolo in generale significa, nel senso più ampio e più onesto, quella parte della società in cui stanno le intelligenze non meno acute né meno elevate, ma meno colte. Inoltre quando si dice popolo, riguardo alla letteratura, o pare involver con sé l'idea d'una classe d'uomini, che ha il minor tempo ed agio da consacrare alle lettere, circondata com'è da cure, da affari e da affanni, pur troppo e da miseria. Inoltre l'abito contratto di far operar più il corpo che la mente e la mancanza di tutte quelle cagioni di ammorbidire e frenare le proprie inclinazioni, che dominano le classi delle più elevate, fanno sì che sia criandio attributo del popolo maggior potenza di fantasia che di riflessione, di affetti e di passioni che di calcolo e d'analisi. Quindi la ingenita facilità di credere, e di accendersi d'entusiasmo e in letteratura la maggior inclinazione alle opere di fantasia che di ragione; quindi più amor alla leggenda, alla poesia ed al romanzo che alla storia ed alle parti anche più evidenti della filosofia, ed a questa domanda un serio e profondo uso delle facoltà della mente. Del resto, una potenza di giudizio spesso giusta nella sua rapidità, un amor del vero più ardente di quando si creda comunemente ed una poesia ingenita, cui gli studiosi difficilmente conseguirebbero. Dovendo dunque parlare a questa parte della società, i pregi primarii della letteratura popolare sono evidenza, brevità, concisione e calore; pregi che appartengono più al cuore che alla mente dello scrittore, e lasciano nella forma degli scritti quell'impronta di facilità, che pare a prima vista imitabile senza sforzo e che costa tanto. Quanto ai soggetti della letteratura popolare, non esiterò ad affermare che delle questioni più importanti e più profonde al racconto domestico, ogni argomento, purché vada adorno de pregi sopraddetti, può esporsi al popolo senza pericolo di annoiarlo e di spiacergli, anzi colla certezza d'essere inteso, e, quel che più importa, sentito.
Che si è fatto in Italia in questo genere? Qui senza temere le grida di coloro, a cui la natura diede per loro e per altrui malanno la protuberanza della filotopia pronunciatissima, risponderò che si fece poco. Nel romanzo, per esempio, genere di letteratura, in cui è più agevole trovar di che pascere il popolo, pochissimo si è fatto; né vanno al di là della decina quei romanzi italiani che abbiano durato; ed è ventura che tra questi il maggior numero possa esser gustato e letto dal popolo. Tutti questi romanzi però riguardano il passato, e s'aggirano intorno a uomini e costumi estinti.
Dove il romanzo e la novella, anche solamente che descriva noi colle nostre virtù e i nostri vizi, che entri nel tugurio del nostro operaio, del nostro povero e ne dipinga le opinioni, gli affetti, i dolori e i piaceri? Dove un racconto, come quelli francesi di Michele Rajmond? Dove una novella che predichi morale, opportuna ai tempi ed ai luoghi senza farci viver perpetuamente in tempi morti, e senza annoiare colla gravità cattedratica? Il perpetuo tradurre che, non dico facciamo, ma siam costretti a fare, mostra in questo genere la nostra miseria. Un grave difetto per cui la narrazione tra noi è difficile che divenga popolare è, in generale, il pretendere dal popolo troppo lumi, o il concedergliene troppo pochi. Si osservino i romanzieri e i novellisti. O pongono in scena monarchi, nobili, capitani, signori infine; o villani e servi. La classe dei borghesi, degli operai in arti decenti, dei negozianti che pur son tutti popolo, e popolo decente, e popolo che legge, e che amerebbe immensamente di vedersi ritratto, è dimenticata. L'immaginar dunque che il popolo voglia sempre sentir diletto a racconto riguardante cose alte, ed alti uomini, è il pretendere da lui, diceva, troppo lumi; e il credere, per lo contrario, che si diletti solo di cose campereccie è il concedergliene troppo pochi. Che non si possa insegnar una verità utile senza porla in bocca ad un curato di villa, o ad un contadino, mi pare assurdo.
